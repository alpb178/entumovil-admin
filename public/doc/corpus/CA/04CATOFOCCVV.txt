Compravenda de finca urbana amb condició suspensiva
Lleida, vint-i-quatre de juny de mil nou-cents setanta-quatre.
Els senyors Joan Rovira i Calvet, major d’edat, pagès, veí de
Mollerussa, carrer de Joan Alcover, 6, i Silvestre Morera i Fígols, major d’edat, casat, professor mercantil, veí d’aquesta ciutat, plaça de la
Paeria 1 9, primer pis, que actuen: el senyor Rovira per ell mateix,
com a propietari de la finca urbana que es descriurà, i el senyor Morera en nom, interès i representació de la societat Caldenteny, Morera
i Companyia, S. A., de la qual 2 és gerent, diuen:
1. Que el senyor Rovira és propietari i únic ocupant de la casa
núm. 6 del carrer de Joan Alcover, de Mollerussa, finca que mesura 3
457,66 m quadrats, dels quals la casa n’ocupa 4 112, altres 65 corresponen a uns porxos complementaris situats al fons del solar, i la resta
és jardí i horta. Li pertany per la força 5 de l’escriptura de capítols
atorgada a Tàrrega el dia 21 de maig de 1944 en ocasió del seu matrimoni amb Margarida Serrat i Viola. Dret assentat 6 al registre de la
propietat d’aquest partit judicial, per la inscripció dissetena de la finca múm. 871 de Mollerussa, al foli 34 del tom 791 de l’arxiu, llibre
101 del dit Ajuntament. No té cap càrrega.
2. Que Caldenteny, Morera i Cia., S. A., es dedica a treballs
d’urbanització i és promotora de la reforma urbana de l’illa 7 d’edificació de què forma part la casa del senyor Rovira; illa delimitada per
la plaça Nova, els carrers de Joan Alcover i de Mossèn Jacint Verdaguer
i l’antic Rec dels Ànecs. La realització de la reforma comporta 8 l’enderrocament de totes les construccions actuals i, entre elles, la casa i
els porxos del senyor Rovira.
3. Que la societat té establerts acords particulars amb diversos propietaris de la mateixa illa, als quals comprarà les respectives finques una vegada que hagi 9 estat aprovat per la Comissió d’Urbanisme el Pla Parcial referit a la dita illa, que l’arquitecte senyor Josep
Ardèvol i Guardiola ha redactat per encàrrec de la companyia promotora.
4. I havent arribat a un acord amb el senyor Rovira per comprar la seva finca, condicionat, però, a la bona fi 10 del projecte urbanístic de referència, atorguen:
Primer. És convingut en ferm un contracte de compravenda
entre el senyor Joan Rovira i Calvet i la societat Caldenteny, Morera i
Cia., S. A., relatiu a la casa núm. 6 del carrer de Joan Alcover, de
Mollerussa, finca registral núm. 871, del preu alçat de VUIT-CENTES
CINQUANTA MIL PESSETES.
Segon. A compte del preu, el senyor Morera entrega 11, ara 12 la
quantitat de cinquanta mil pessetes, en un taló nominatiu, número
2233567, estès 13 contra el compte corrent de Caldenteny, Morera i
Cia., S. A., a l’oficina principal del Banc de Lleida, i el senyor Rovira
l’accepta 14 com a diner efectiu.
Tercer. És condició suspensiva d’aquesta operació que la societat compradora obtingui l’aprovació del Pla Parcial que promou 15,
relatiu a l’illa urbana de què forma part aquella casa. S’entendrà assolida 16 l’aprovació quan l’Ajuntament de Mollerussa haurà expedit la
llicència d’obres que permeti d’entrar en la fase d’execució del projecte, tant si la Comissió d’Urbanisme l’ha aprovat sense fer-hi cap observació ni esmena, com si, havent-n’hi fet, l’entitat promotora s’hi
adapta.
Quart. Tan bon punt la companyia promotora haurà fet el pagament dels drets municipals de la llicència d’obres, ho comunicarà al
senyor Rovira amb intervenció de notari, indicant-li al mateix temps i
sempre amb tres dies d’anticipació, la data i l’hora de la firma de l’escriptura de compravenda, la qual serà autoritzada per un notari de
Lleida, en dia feiner 17, dintre els quinze dies següents al requeriment.
Cinquè. La resta del preu serà pagada al moment de la firma
de l’escriptura i es farà constar en el text que el senyor Rovira lliurarà les claus de la casa al legal representant de la compradora dins
el terme d’un any. Si el deixa transcórrer sense lliurar-les, serà responsable dels danys i perjudicis que en pervinguin a la compradora.
En cap cas la indemnització no podrà ser inferior a mil pessetes diàries, donada la correlació entre la possessió de la finca i els treballs urbanístics a dur endavant.
Sisè. Les despeses i impostos del contracte transmissori seran a
càrrec de la compradora, àdhuc 18 l’arbitri municipal de plusvàlua.
Setè. Atès 19 que la finca serà derruïda 20, el senyor Rovira es
podrà endur 21 de casa seva 22 tot el que tingui per convenient, encara
que estigués 23 adherit a les parets o en formés part.
Vuitè. Caldenteny, Morera i Cia, S. A., i en nom seu el senyor
Morera, es compromet a vendre al Sr. Rovira un local comercial i un
habitacle 24 del primer bloc que aixequi dintre l’illa explicada, amb un
descompte de cent mil pessetes, en total, sobre el preu de venda. I li
concedirà facilitats de pagament, sense interessos, al llarg de tres anys,
pel que fa 25 a la meitat del preu. S’entendrà que el senyor Rovira no
s’interessa 26 per comprar-lo pel sol fet de deixar passar un mes sense
resposta a partir del dia que, una vegada cobert d’aigües l’edifici, li
sigui comunicat en concret el temps previst per a l’acabament de l’obra
i les característiques de les peces-finques 27 que comprendrà.
Novè. Els efectes d’aquest contracte no aniran, en cap cas, més
enllà del dia 30 d’abril de l’any vinent 28 i, per tant, si arriba aquell
dia sense que la companyia compradora hagi cursat al venedor l’avís
notarial regulat a la clàusula quarta, es donarà automàticament per
desfet 29, sense que el Sr. Rovira hagi de tornar res 30 de l’import que
avui rep a compte del preu i que farà seu a títol d’indemnització per
la resolució contractual.
Així ho diuen, atorguen i firmen, per duplicat exemplar.
1

PAERIA. Casa on es reunien els paers. Aquests eren, antigament, els
magistrats municipals elegits pel rei. El nom del càrrec i de la casa han restat
com a tradicionals a l’edifici que ara ocupa l’Ajuntament de Lleida i la plaça
on és situat. (Molts escriuen «paheria», indegudament.)
2

DE LA QUAL. Evitem la falsa construcció amb el relatiu «de la que».

3

MESURA, del verb mesurar. En lloc del castellanisme «medeix», de
medir. El diccionari Fabra admet el verb en l’accepció de «tenir tal dimensió»,
en què és usat dins el nostre text, també per a les mides lineals, com «la torre
mesura trenta metres del cim a la base», accepció contravertida al diccionari
Alcover-Moll, que limita el verb a l’acció d’avaluar les dimensions o quantitats
d’una cosa, o sia a prendre’n la mesura o la mida: «Mesurar oli, mesurar el
blat». També el verb amidar, preferentment per a la presa de mides lineals, bé
que amb l’exemple: «amidar un camp».
4

N’OCUPA. El pronom en, emprat pleonàsticament amb el relatiu dels
quals, tot dos referits als metres de la superfície del solar.
5

PER LA FORÇA. Aquesta locució remarca que els capítols matrimonials representen la creació d’un dret nou nascut en aquell mateix acte, manifestant una voluntat anterior o, encara més, l’agrupament o concòrdia de les
diverses voluntats concurrents. Cosa que contrasta amb les actuacions testamentàries, que ben sovint són la simple plasmació de la situació a què ha donat lloc la defunció del causant.
6

ASSENTAT: justament, anotat, inscrit.

7

ILLA (tradueix el mot castellà manzana). En una població cadascun
dels edificis o conjunt de cases contigües separats per carrers o places. El vocabulari d’E. Artells, per a més claredat, indica «illa de cases». Nosaltres emprem
«illa d’edificació» només la primera vegada que apareix el mot. El diccionari
Alcover-Moll en dóna exemples antics on diu simplement «illa».
8

COMPORTA (del verb comportar), en sentit sinònim de suposa, inclou, implica.
9

UNA VEGADA QUE: de seguida de l’aprovació. També: tantost com.

10

LA BONA FI; femení: l’acabament d’una cosa. En aquest lloc és «l’acabament del projecte». El mot masculí significa l’objecte o la finalitat: «el fi
perseguit és urbanitzar els terrenys».
11

ENTREGA, o millor, lliura.

12

ARA: precisa, amb un mot molt breu, que fa l’acció en present, en
lloc de recórrer a frases típiques com «en aquest acte», etc.
13
14

ESTÈS. Notem la grafia (no extès). També «lliurat».
L’ACCEPTA. El taIó.

15

PROMOU. Del verb promoure; en lloc de «promocionar», com ara es
prodiga abusivament.
16

ASSOLIDA. Aconseguida, obtinguda, etc. (Cast. alcanzada.)

17

FEINER, adj., que no és festa. És la forma tradicional per a designar
els dies de feina, desplaçada ara per laborable. També «dia hàbil».
18

ÀDHUC: fins i tot. Inclou allò que podria semblar que en restés ex-

19

ATÈS. Del verb atendre. En consideració que, tenint en compte.

20

DERRUÏDA o enderrocada, demolida.

21

ENDUR-SE. Verb pronominal. Emportar-se, retirar, etc.

clòs.

22

CASA SEVA. Forma corrent per a designar la casa on hom habita, o
de què, com en aquest cas, és propietari.
23

ESTIGUÉS. Notem la forma verbal: no pas «estès».

24

HABITACLE, en lloc de «vivenda».

25

PEL QUE FA. En allò que és referent, o indicat; en lloc de «pel que
concerneix», etc.
26

INTERESSAR. Verb transitiu: «El senyor Rovira no té interès per comprar-lo», en lloc de «no li interessa», amb el pronom inadequat.
27

PECES-FINQUES. Cada una de les parts de l’edifici (botigues, pisos,
habitacles, etc.) destinades a ésser separades i venudes en règim de propietat
horitzontal, o de copropietat de l’immoble.
28

VINENT. Adjectiu, que ja ve. El preferim moltes vegades a «pròxim»,
o sigui el primer que arribarà, concomitant amb la proximitat de lloc.
29

DESFET. Desistit, anul·lat. En aquest contracte hem procurat conservar mots i locucions escaients al llenguatge planer, i poc comercial, propi de la
naturalesa i tendència dels atorgants.
30

RES. Cap cosa: la totalitat ni cap part d’allò que ha rebut.
