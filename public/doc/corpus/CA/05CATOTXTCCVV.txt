Compravenda de finca urbana amb part de preu diferit
Barcelona, a onze de juny de mil nou-cents setanta-cinc.
REUNITS:
D’una part:
Enriqueta Sadurní i Peix, major d’edat, soltera, sense professió, veïna d’aquesta ciutat, carrer Ample, núm. 245, 6.è pis, amb document nacional d’identitat núm. 39.774.427, i
Joan Sadurní i Lluís, major d’edat, casat, comerciant, veí
d’Argentona, domiciliat al carrer de Sant Pau, núm. 124, baixos, amb
document nacional d’identitat núm. 49.120.231,
I d’altra part:
Bartomeu Benet i Esquirol, major d’edat, casat, comerciant, veí
d’Hostalric, carrer del Pirineu, núm. 16, 1.er, amb document nacional
d’identitat núm. 58.384.726.
ACTUEN:
Enriqueta Sadurní i Peix i Bartomeu Benet i Esquirol per ells
mateixos, i Joan Sadurní i Lluís en representació de Pere Sadurní i Peix, segons poder — la vigència del qual assegura — autoritzat pel notari
Joan Cocca, de Santa Fe (República Argentina), el 16 de juliol de 1970.
Es reconeixen recíprocament la capacitat legal necessària per a
l’eficàcia d’aquest atorgament.
DIUEN:
Enriqueta i Pere Sadurní i Peix, que són propietaris per meitats
indivises 1 de la finca d’aquesta ciutat a la qual correspon la següent


Descripció registral. «Casa a l’anglesa, amb jardí al davant i un
badiu 2 o eixida al darrera, situada al passatge de Dues Aigües, que va
del carrer del Montseny al de la Concepció, senyalada amb el número
dotze, que té un aprofitament de mitja ploma d’aigua del pou del carrer del Montseny; amb una superfície de dos-cents cinquanta-dos metres seixanta-un centímetres, o sigui sis mil set-cents cinquanta-cinc
pams quadrats, dels quals n’hi ha tres mil sis-cents trenta d’edificats 3,
i els restants formen el jardí i el badiu. Confronta al davant, sud, amb
el passatge de Dues Aigües; a la dreta entrant, est, amb Pere Pau; per
darrera, nord, amb Antoni Llor, i a l’esquerra, cest, amb Albert Gifré,
o bé els seus successors.»
Títol. Els pertany per l’herència de Neus Sadurní i Lloveres,
segons el testament de 30 de juny de 1964, atorgat davant el notari
de Barcelona Joan Susqueda i Mir, i l’escriptura d’inventari i acceptació d’herència de 31 de novembre de 1965, autoritzada pel mateix
notari.
Inscripció registral. Al Registre de la Propietat núm. 1 de
Barcelona, tom 964, llibre 22, de la secció 4ª., foli 143, finca 2354,
inscripció 6ª..
Càrregues i gravàmens. La finca es troba lliure d’arrendataris i
d’ocupants i no té càrregues ni gravàmens, sinó els censos i les servituds relacionats a l’informe de l’advocat Joan Guasc i Paituví, que
s’uneix, signe pels contractants i com a document complementari, a
cadascun dels dos exemplars del contracte.
En base a aquests antecedents
ATORGUEN
el present contracte, que es regirà per les condicions de la
compravenda, segons llei, i especialment pels següents
PACTES:
Primer: Objecte de la compravenda.
Enriqueta Sadurní i Peix i Pere Sadurní i Peix, aquest representat
per Joan Sadurní i Lluís, venen 4 conjuntament — cadascú la seva
meitat indivisa — a Bonaventura Benet i Esquirol, que la compra, la
finca descrita a l’antecedent.


Segon: Estat físic, situació fiscal i possessòria de la finca. Càrregues i gravàmens. Redempció i cancel·lació de censos.
1. La finca es ven en l’estat físic en què es troba i que el comprador declara conèixer i acceptar; al corrent en la liquidació de contribucions, impostos, arbitris i altres exaccions fiscals, lliure d’arrendataris i d’ocupants i sense altres càrregues i gravàmens que els censos
i servituds relacionats a l’informe annex.
2. En relació amb els censos al·ludits, Pere Sadurní i Peix,
representat per Joan Sadurní i Lluís, ha formulat demanda al Tribunal
Arbitral de Censos de Barcelona, instant-ne la redempció i cancel·lació.
Els venedors s’obliguen a prosseguir 5 aquest procediment fins a
concloure’l, tret que 6 el comprador arribés a un acord amb els
censalistes 7 . En tal cas s’obliguen a formalitzar l’escriptura de
redempció. El comprador atendrà la totalitat del preu de la redempció,
les costes del procés, inclosos els honoraris de l’advocat director, les
despeses de l’escriptura fins a la inscripció al Registre de la Propietat,
els impostos que acrediti 8 i també els honoraris professionals de
l’advocat que hagi negociat l’acord transaccional.
Tercer: Tradició 9 de la finca. Reserva de domini. Evicció i sanejament.
1. Els venedors donen al comprador, des d’ara, la possessió material de la finca venuda, però se’n reserven el domini que, automàticament i de ple dret, passarà al comprador tan bon punt n’hagi satisfet tot el preu.
2. Els venedors responen d’evicció i sanejament.
Quart: Preu i pagament.
1. El preu d’aquesta compravenda es fixa d’alçada en QUATRE MILIONS DE PESSETES (Ptes, 4.000.000), que seran pagades:
a) Dos milions de pessetes mitjançant un taló estès avui pel
comprador, amb càrrec al seu compte corrent amb el Banc Comercial
d’aquesta plaça, que ell lliura als venedors en aquest acte. El present
document serveix d’àpoca 10 o carta de pagament, si l’efecte és atès 11.
b) Els dos milions de pessetes restants i les despeses especificades al paràgraf 12 segon del pacte segon, ateses 13 justificadament
pels venedors, les pagarà el comprador en formalitzar-se l’escriptura pública de compravenda. La part del preu diferit no produirà interessos.
2. Convingut el preu en un tant alçat, hom s’atendrà a l’article
1.471 del Codi civil.
Cinquè. Atorgament d’escriptura pública. Garanties del pagament
i fermança 14 personal solidària.
1. L’escriptura pública es formalitzarà el mateix dia i acte seguit
a la redempció dels censos, si es fa per acord transaccional. Cas que 15
els censos fossin cancel·lats en virtut de manament del Tribunal Arbitral, la formalització de la compravenda tindrà lloc dins els quinze dies
següents al de la notificació fefaent dels venedors al comprador. L’escriptura serà autoritzada pel notari de Barcelona per conducte del qual
sigui cursada la notificació.
2. El comprador pot designar altra persona, o persones, naturals o jurídiques, que conjuntament amb ell o substituint-lo, formalitzin l’escriptura com a adquirents de la finca. Si el comprador mor
abans que l’escriptura de compravenda hagi estat atorgada, es produirà la subrogació automàtica a favor de la seva muller, Adela Guasc i
Rull.
3. Malgrat les estipulacions de l’apartat 1), l’escriptura pública
s’atorgarà baldament 16 no s’hagi pagat tot el preu acollint-se a una
d’aquestes fórmules de garantia:
— Que, a la mateixa escriptura i d’acord amb els articles 10 i 11
de la Llei Hipotecària i el 59 del seu Reglament, s’asseguri pel comprador i amb efectes en perjudici de tercer, el pagament de la part de
preu pendent; o bé
— Que la part de preu pendent sigui degudament avalada per
un banc o caixa d’estalvis.
L’escriptura haurà d’ésser atorgada dins els quinze dies següents
al de la notificació de l’oportú requeriment que faci el comprador als
venedors. Constarà a l’escriptura que el comprador accepta la finca
amb els censos subsistents.
Sisè: Despeses de la compravenda.
Seran a càrrec del comprador els conceptes especificats al pacte segon, núm. 2, i a més tots els impostos, contribucions, arbitris


— àdhuc el de plusvàlua — i despeses que derivin de la compravenda,
així com les que per raó de la finca venuda es contreguin i ocasionin
des del dia d’avui.
I seran a càrrec de la part que no complís les seves obligacions,
les despeses i costes de tota mena que provinguin 17 de l’incompliment.
Setè: Competència judicial. Domicili.
Els contractants se sotmeten expressament a la jurisdicció i competència dels Tribunals de Barcelona, i fixen com a domicili de l’un i
de l’altre els consignats a la capçalera d’aquest document.
I, perquè consti, l’estenen 18 i el subscriuen 19 en dos exemplars
de ... folis cada un, de paper timbrat de classe ...
1

INDIVISES. Adjectiu indivís. Que no està dividit, o sigui que es troba en estat d’indivisió. S’empra sovint la locució «pro indiviso», en llatí. Vegeu
la nota 1 al doc. 14 i la nota 2 al doc. 19.
2

BADIU. Eixida d’una casa, sense cobrir o formant porxada, segons les
contrades (Fabra).
3
D’EDIFICATS. Cal conservar la preposició de davant l’adjectiu qualificatiu, que és atribuït a un substantiu elidit (pams). Observem la frase en castellà de los que hay tres mil edificados, on es prescindeix del pronom i de la
preposició.
4

VENEN, del verb vendre. Quan correspon al verb venir s’indica amb
un accent: vénen.
5

PROSSEGUIR, sinònim de continuar. Notem la grafia amb ss.

6

TRET, de la locució prepositiva tret de o tret que, en el sentit d’excep-

tuant.
7
CENSALISTA. La persona a favor de la qual és imposat un cens i adquireix el dret de percebre una pensió (Cast. censualista), segons el Vocabulari
jurídic Català. Aquest mot figura al diccionari Alcover-Moll. Molt recentment,
l’Institut d’Estudis Catalans ha acordat incloure al Diccionari general els adjectius censalista i censualista, que remet a censaler-censalera (el qui té dret a
rebre els rèdits d’un censal) i censual (propi del cens).

El Vocabulari Jurídic Català reserva el mot censaler per al qui ve obligat a
pagar els rèdits d’un cens (Cast. censatario). També consigna censatari: La persona que paga els rèdits d’un cens (Cast. censatario).


8

ACREDITAR. Reconèixer com a creditor. És a dir els impostos que
siguin deguts per causa d’aquesta operació. Recordem que no és vàlid el mot
«devengar», el qual pot ésser traduït per acreditar, reportar, etc.
9

TRADICIÓ. En l’accepció jurídica: acció de lliurar, o de transferir una
persona a una altra la possessió d’una cosa amb intenció de transferir-li també
la propietat (Vocabulari jurídic Català).
10

ÀPOCA. Document públic o privat en què el creditor confessa haver
rebut del deutor la quantitat que li devia (Fabra). Sinònim de rebut o carta de
pagament. Seria útil de reintroduir-lo.
11

ATÈS. Del verb atendre, en l’accepció de complir; en aquest cas pagar, abonar, etc., el taló.
12
13

PARÀGRAF. (Cast. párrafo.)
ATESES, pagades, complertes, etc., vegeu la nota 11 que precedeix.

14

FERMANÇA. Penyora, garantia, caució.

15

CAS QUE. Defugim la forma viciosa «en cas de que».

16

BALDAMENT. Conjunció, equivalent a encara que.

17

PROVINGUIN. Del verb provenir: que tinguin llur origen natural en
aquell fet. Comparem amb el verb pervenir: arribar amb dificultat i esforç al fi
que ens havíem proposat. També: pervenir, en el sentit de passar a ésser propietat nostra una cosa que era d’altri, cas en què provenir no seria vàlid.
18

L’ESTENEN. El document: per simplificar la frase «estenen i signen
el present document...»
19

SUBSCRIUEN. També, en sinònim antic, el verb sotascriure: escriure
a sota, signar; amb el substantiu sotascrit, sinònim d’infrascrit i de sotasignat.
Els diccionaris no consignen els verbs sotasignar ni infrascriure.
