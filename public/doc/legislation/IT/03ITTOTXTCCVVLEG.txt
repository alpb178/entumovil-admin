L’ACQUISTO DELLA CASA: 

le imposte e le agevolazioni fiscali 
1. INTRODUZIONE ................................................................................... 2 
2. PRIMA DELL’ACQUISTO È BENE … ............................................................ 3 
… fare una verifica sui dati catastali e ipotecari ................................................... 3 
… sapere perché si stipula il contratto preliminare ............................................... 4 
3. L’ACQUISTO DI UNA CASA: LE IMPOSTE ................................................... 7 
Le imposte dovute quando si acquista da un’impresa ........................................... 7 
Le imposte dovute quando si acquista da un privato ............................................ 8 
La base imponibile per il calcolo delle imposte .................................................... 9 
Il sistema del prezzo-valore .............................................................................. 9 
La dichiarazione sostitutiva............................................................................. 12 
4. L’ACQUISTO CON I BENEFICI “PRIMA CASA” ............................................ 14 
Le imposte agevolate ..................................................................................... 14 
La base imponibile per il calcolo delle imposte .................................................. 15 
I requisiti per avere le agevolazioni ................................................................. 16 
Quando si ha già una “prima casa” .................................................................. 18 
Il credito d’imposta per il riacquisto della “prima casa” ....................................... 20 
Quando si perdono le agevolazioni .................................................................. 21 
5. LE AGEVOLAZIONI “PRIMA CASA UNDER 36” ........................................... 24 
In cosa consistono ......................................................................................... 24 
A chi spettano .............................................................................................. 24 
I requisiti oggettivi ........................................................................................ 26 
Mancanza dei requisiti e decadenza dalle agevolazioni ....................................... 27 
6. RISPOSTE AI QUESITI PIÙ FREQUENTI ................................................... 28 
7. PER SAPERNE DI PIÙ: NORMATIVA E PRASSI ........................................... 33 
(GENNAIO 2022) 

 


1. INTRODUZIONE 

In Italia l’acquisto di un’abitazione rappresenta, ancora oggi, una delle principali forme 
di investimento. 

Con questa pubblicazione l’Agenzia delle entrate vuole fornire un quadro riassuntivo 
delle principali regole da seguire quando si compra una casa, in modo da poter 
“sfruttare” tutti i benefici previsti dalla legge (imposte ridotte, limitazione del potere di 
accertamento di valore, eccetera) e di affrontare con serenità un momento così 
importante. 

La guida è rivolta agli acquirenti persone fisiche (che non agiscono nell’esercizio di 
attività commerciali, artistiche o professionali) e si riferisce sia alle compravendite tra 
“privati” sia a quelle tra imprese e privati. 

Innanzitutto, viene descritto il trattamento tributario riservato all’acquisto di 
un’abitazione in generale, poi quello applicabile in presenza dei benefici “prima casa”. 

Particolare attenzione è dedicata al sistema del “prezzo-valore”. Non tutti forse sanno 
che, in base a questa regola: 

• la tassazione dell’atto avviene sul valore calcolato in base alla rendita catastale 
dell’immobile e non sul corrispettivo effettivamente pagato 
• viene limitato il potere di accertamento di valore dell’Agenzia delle entrate 
• spetta per legge una riduzione degli onorari notarili. 


Nella prima parte della guida, inoltre, sono fornite indicazioni utili da seguire prima di 
procedere all’acquisto. 

Un capitolo della pubblicazione è dedicato alle recenti agevolazioni fiscali introdotte dal 
decreto legge n. 73/2021 in favore dei giovani acquirenti (con età inferiore a 36 anni) 
che stipulano un atto di acquisto della “prima casa” tra il 26 maggio 2021 e il 31 
dicembre 2022. 


2. PRIMA DELL’ACQUISTO È BENE … 

Prima di comprare casa è utile ottenere più informazioni possibili sull’immobile e, 
soprattutto, accertarsi di effettuare l’acquisto dal legittimo proprietario. 

Inoltre, è importante sapere cosa accade se si decide di stipulare un contratto 
preliminare (il cosiddetto compromesso). 

… fare una verifica sui dati catastali e ipotecari 

Premesso che importanti verifiche sulla situazione catastale e ipotecaria dell’immobile 
sono svolte dal notaio che redige l’atto di compravendita, l’Agenzia delle entrate mette 
a disposizione dei cittadini alcuni strumenti pratici per conoscere la situazione del bene 
che si intende acquistare (o vendere). 

Sul sito dell’Agenzia delle entrate, infatti, sono disponibili appositi servizi, alcuni senza 
registrazione altri con registrazione, attraverso i quali è possibile ottenere informazioni 
e notizie su un immobile. 

ATTENZIONE 

La consultazione della banca dati catastale e ipotecaria è gratuita solo quando il richiedente 
è titolare, anche in parte, del diritto di proprietà o di altro diritto reale di godimento. 

ISPEZIONE IPOTECARIA 

Attraverso l’ispezione ipotecaria è possibile consultare i registri, le note e i titoli 
depositati presso i “Servizi di pubblicità immobiliare” dell’Agenzia delle entrate. 

In questo modo, si possono controllare le trascrizioni, le iscrizioni e le annotazioni 
presenti nei registri immobiliari: 

• le trascrizioni vengono effettuate quando si trasferisce (per esempio, si vende) o si 
costituisce un diritto reale di godimento (per esempio, l’usufrutto) su un bene 
immobile oppure si rendono pubbliche determinate vicende giuridiche relative a 
immobili (per esempio, la divisione, l’acquisto per successione o il pignoramento) 
• l’iscrizione si fa per la costituzione di ipoteche su immobili (derivanti, per esempio, 
da mutui) 
• l’annotazione è fatta quando vengono modificate trascrizioni, iscrizioni o 
annotazioni precedenti (per esempio, le cancellazioni di ipoteche e di 
pignoramenti). 


In sintesi, mediante l’ispezione ipotecaria è possibile individuare il proprietario 
dell’immobile e se, sullo stesso, ci sono ipoteche o pendenze, anche giudiziarie. 


 

L’ispezione ipotecaria può essere richiesta presso gli uffici provinciali – Territorio oppure 
online. In entrambi i casi, il servizio è gratuito se viene richiesto per beni immobili dei quali 
il richiedente risulta titolare, anche in parte, del diritto di proprietà o di altri diritti reali di 
godimento (ispezione ipotecaria personale); rientrano nella consultazione gratuita le 
ipoteche “contro” mentre sono escluse le ipoteche “a favore”. 

Se, invece, il richiedente non è titolare, neanche in parte, dell’immobile, per il servizio si 
applicano i tributi previsti dalla legge. 

Sul sito dell’Agenzia sono disponibili tutte le informazioni necessarie per accedere al 
servizio. 

… sapere perché si stipula il contratto preliminare 

Il contratto preliminare, chiamato anche “compromesso”, è un accordo tra venditore e 
compratore che si impegnano reciprocamente a stipulare un successivo e definitivo 
contratto di compravendita. Il trasferimento del diritto di proprietà sull’immobile si 
avrà solo con la firma di quest’ultimo. 

Il preliminare può essere stipulato, per esempio, quando non è possibile la vendita 
immediata, perché l’acquirente è in cerca di un mutuo oppure il venditore è in attesa 
che gli venga consegnata una nuova casa. 

Il contratto preliminare deve essere redatto in forma scritta (scrittura privata, scrittura 
privata autenticata o atto pubblico). 

LA REGISTRAZIONE DEL PRELIMINARE E LE IMPOSTE DOVUTE 

Il contratto preliminare di compravendita deve essere registrato entro 20 giorni dalla 
sottoscrizione. Se stipulato con atto notarile, vi provvede il notaio entro 30 giorni. 

Per la registrazione sono dovute: 

• l’imposta di registro di 200 euro, indipendentemente dal prezzo della 
compravendita 
• l’imposta di bollo, nella misura di 16 euro ogni 4 facciate e comunque ogni 100 
righe (se il contratto è formato per atto pubblico o per scrittura privata autenticata 
l’imposta di bollo è invece di 155 euro). 


Quando il preliminare prevede un pagamento, è dovuta, inoltre, l’imposta di registro 
proporzionale pari: 

• allo 0,50% delle somme previste a titolo di caparra confirmatoria 
• al 3% delle somme previste a titolo di acconto sul prezzo di vendita 


In entrambi i casi, l’imposta pagata con il preliminare sarà poi detratta da quella 
dovuta per la registrazione del contratto definitivo di compravendita. Nel caso in cui 
l’imposta proporzionale versata per la caparra confirmatoria e per gli acconti di prezzo 
risulti superiore all’imposta di registro dovuta per il contratto definitivo, spetta il 


rimborso della maggiore imposta versata per la registrazione del contratto preliminare. 
Il rimborso deve essere richiesto, a pena di decadenza, entro tre anni dalla data di 
registrazione del contratto definitivo. La domanda di rimborso deve essere presentata 
all'ufficio che ha eseguito la registrazione. 

Se nel contratto preliminare non è specificato a che titolo sono state corrisposte le 
somme, queste vanno considerate acconti sul prezzo di vendita. 

CONTRATTO SOGGETTO A IVA 

Anche quando il trasferimento dell’immobile è soggetto a Iva, il trattamento fiscale del 
preliminare sarà differente a seconda che preveda il versamento di una somma a titolo 
di acconto o di caparra confirmatoria: 

• il versamento di un acconto, essendo un’anticipazione del corrispettivo pattuito, va 
fatturato con addebito dell’Iva. In questo caso, l’imposta di registro sarà dovuta in 
misura fissa (200 euro) 
• la caparra confirmatoria, anche se prevista da un’apposita clausola contrattuale, 
non è soggetta a Iva, perché non costituisce il corrispettivo di una prestazione di 
servizi o di una cessione di beni. Pertanto, andrà pagata l’imposta di registro 
proporzionale (0,50%). 


L’UTILITÀ DELLA TRASCRIZIONE DEL CONTRATTO PRELIMINARE 

Come detto prima, la stipula del preliminare fa sorgere solo un obbligo giuridico tra 
venditore e acquirente, senza determinare il trasferimento della proprietà. 

Pertanto, potrebbe accadere che, nonostante il “compromesso”, il venditore venda lo 
stesso immobile ad altra persona oppure costituisca sullo stesso diritti reali di 
godimento (per esempio, un usufrutto) o che venga iscritta a suo carico un’ipoteca. 

In questi casi, il compratore potrà chiedere al giudice solo il risarcimento dei danni e 
non l’annullamento della vendita o dell’iscrizione dell’ipoteca. 

Per evitare di trovarsi in una situazione del genere, la legge mette a disposizione lo 
strumento della trascrizione del preliminare nei registri immobiliari. 

In tal modo, eventuali vendite dello stesso immobile o la costituzione di altri diritti a 
favore di terze persone non pregiudicheranno i diritti del compratore. 

Per la trascrizione del preliminare è necessario che l’atto sia stipulato con l’intervento 
di un notaio. In questo caso, all’imposta di registro e all’imposta di bollo di 155 euro si 
aggiunge il versamento dell’imposta ipotecaria di 200 euro e delle tasse ipotecarie di 
35 euro. 


L’OBBLIGO DI REGISTRAZIONE DELL’AGENZIA IMMOBILIARE 

I mediatori immobiliari hanno l’obbligo di registrare i contratti preliminari di 
compravendita stipulati a seguito della loro attività. 

In generale, per gli affari conclusi con l’intervento degli agenti immobiliari, è 
obbligatorio richiedere la registrazione per: 

• i contratti preliminari 
• l’accettazione della proposta, quando le clausole inserite nello schema di proposta 
siano di per sé sufficienti e necessarie a determinare la conclusione di un contratto 
preliminare di compravendita. 


Non sono, invece, soggetti a registrazione: 

• gli incarichi di vendita conferiti al mediatore 
• la proposta di acquisto 
• l’accettazione della proposta che non sia di per sé sufficiente a determinare la 
conclusione di un contratto preliminare di compravendita. 



3. L’ACQUISTO DI UNA CASA: LE IMPOSTE 

Le imposte da pagare quando si compra una casa dipendono da diversi fattori e 
variano a seconda che il venditore sia un “privato” o un’impresa e l’acquisto venga 
effettuato in presenza o meno dei benefici “prima casa”. 

In questo capitolo viene descritto il regime fiscale previsto per l’acquisto di 
un’abitazione effettuato senza l’applicazione delle agevolazioni “prima casa” (di cui si 
parlerà nel capitolo successivo). 

Le imposte dovute quando si acquista da un’impresa 

Se il venditore è un’impresa, la regola generale è che la cessione è esente da Iva. In 
questo caso, quindi, l’acquirente dovrà pagare: 

• l’imposta di registro in misura proporzionale del 9% 
• l’imposta ipotecaria fissa di 50 euro 
• l’imposta catastale fissa di 50 euro. 


QUANDO SULLE VENDITE È DOVUTA L’IVA 

Come già detto, la cessione di fabbricati a uso abitativo da parte delle imprese è, come 
regola generale, esente da Iva. 

Tuttavia, l’imposta si applica: 

• alle cessioni effettuate dalle imprese costruttrici o di ripristino dei fabbricati entro 5 
anni dall’ultimazione della costruzione o dell’intervento oppure anche dopo i 5 anni, 
se il venditore sceglie di assoggettare l’operazione a Iva (la scelta va espressa 
nell’atto di vendita o nel contratto preliminare) 
• alle cessioni di fabbricati abitativi destinati ad alloggi sociali, per le quali il 
venditore sceglie di sottoporre l’operazione a Iva (anche in questo caso, la scelta 
va espressa nell’atto di vendita o nel contratto preliminare). 


In questi casi, l’acquirente dovrà pagare: 

• l’Iva al 10% (per le cessioni e gli atti di costituzione di diritti reali di case di 
abitazione (anche in corso di costruzione) classificate o classificabili nelle categorie 
catastali diverse da A/1, A/8 e A/9, qualora non sussistano i requisiti per fruire 
delle agevolazioni “prima casa”, ovvero l’Iva al 22% per le cessioni e gli atti di 
costituzione di diritti reali aventi a oggetto immobili classificati o classificabili nelle 
categorie A/1, A/8 e A/9 
• l’imposta di registro fissa di 200 euro 
• l’imposta ipotecaria fissa di 200 euro 
• l’imposta catastale fissa di 200 euro. 



Le imposte dovute quando si acquista da un privato 

Se il venditore è un privato, l’acquirente dovrà pagare: 

• l’imposta di registro proporzionale del 9% 
• l’imposta ipotecaria fissa di 50 euro 
• l’imposta catastale fissa di 50 euro. 


In ogni caso (acquisto da impresa o acquisto da privato), le imposte di registro, 
ipotecaria e catastale sono versate dal notaio al momento della registrazione dell’atto. 

ATTENZIONE 

Sia quando si compra da un’impresa in esenzione dall’Iva sia quando si compra da un 
privato, l’imposta di registro proporzionale non può comunque essere di importo inferiore a 
1.000 euro. Tuttavia, l’importo effettivamente da versare potrebbe risultare inferiore per 
effetto dello scomputo dell’imposta proporzionale già versata sulla caparra quando è stato 
registrato il contratto preliminare. 

Gli atti assoggettati all’imposta di registro proporzionale e tutti gli atti e le formalità 
necessari per effettuare gli adempimenti presso il catasto e i registri immobiliari sono 
esenti dall'imposta di bollo, dai tributi speciali catastali e dalle tasse ipotecarie. 

LE IMPOSTE SULL'ACQUISTO SENZA BENEFICI “PRIMA CASA” 

VENDITORE 

IMPOSTE DOVUTE 

PRIVATO 

o 

IMPRESA 

(con vendita esente da Iva) 

REGISTRO 

9% 

(con un minimo di 1.000 euro) 

IPOTECARIA 

50 euro 

CATASTALE 

50 euro 

IMPRESA 

(con vendita soggetta a Iva) 

IVA 

10% 

(22% per gli immobili A/1, A/8 e A/9) 

REGISTRO 

200 euro 

IPOTECARIA 

200 euro 

CATASTALE 

200 euro 



 


La base imponibile per il calcolo delle imposte 

Quando la vendita della casa è soggetta a Iva, la base imponibile su cui calcolare 
l’imposta sul valore aggiunto (10% o 22% a seconda dei casi) è costituita dal prezzo 
della cessione. 

In questo caso, come detto, le imposte di registro, ipotecaria e catastale si pagano in 
misura fissa (200 euro per ognuna di esse). 

ATTENZIONE 

Se l’importo del corrispettivo indicato nell’atto di cessione (e nella relativa fattura) è diverso 
da quello effettivo, l’acquirente, anche privato (cioè non soggetto Iva) è responsabile in 
solido con il venditore per il pagamento dell’Iva relativa alla differenza tra il corrispettivo 
effettivo e quello indicato, nonché della relativa sanzione. 

In questa situazione, l’acquirente, soggetto privato, può regolarizzare la violazione 
versando la maggiore imposta dovuta entro 60 giorni dalla stipula dell'atto. Dovrà inoltre 
presentare all’Agenzia delle entrate, entro lo stesso termine, una copia dell’attestazione del 
pagamento e delle fatture regolarizzate. 

Il sistema del prezzo-valore 

Per le cessioni di immobili a uso abitativo (e relative pertinenze), in presenza di 
determinate condizioni e di specifici requisiti soggettivi e oggettivi, la legge prevede un 
particolare meccanismo per determinare la base imponibile delle imposte di registro, 
ipotecaria e catastale: il sistema del “prezzo-valore”. 

Dall’applicazione di questo criterio, introdotto nel 2006, derivano significativi benefici 
per chi acquista una casa. La sua finalità, infatti, è quella di assicurare, da un lato, 
trasparenza nelle compravendite immobiliari e, dall’altro, equità del relativo prelievo 
fiscale. 

Infatti, il prezzo-valore consente la tassazione del trasferimento degli immobili sulla 
base del loro valore catastale, indipendentemente dal corrispettivo pattuito e indicato 
nell’atto. 

Inoltre, questo sistema implica anche una rilevante tutela per l’acquirente, in quanto 
limita il potere di accertamento di valore da parte dell’Agenzia delle entrate. 

QUANDO SI APPLICA 

La regola del prezzo-valore si applica alle vendite assoggettate all’imposta di registro 
in misura proporzionale (quindi sono escluse quelle soggette a Iva) in cui l’acquirente 
sia una persona fisica (che non agisce nell’esercizio di attività commerciali, artistiche o 
professionali). 


Quindi, questo meccanismo è utilizzabile, oltre che in tutte le compravendite in cui 
entrambe le parti sono “privati”, anche nelle cessioni fatte a persone fisiche da parte di 
venditori non soggetti Iva (associazioni, fondazioni e simili) e in quelle fatte, sempre a 
persone fisiche, da società o imprese in regime di esenzione Iva. 

A QUALI IMMOBILI SI APPLICA 

Il sistema del prezzo-valore si applica in generale alle vendite di immobili a uso 
abitativo e relative pertinenze (vedi paragrafo). 

Vale, quindi, anche per gli acquisti di abitazioni (e relative pertinenze) in assenza dei 
benefici “prima casa”. 

ATTENZIONE 

Il prezzo-valore si applica anche agli atti traslativi o costitutivi di diritti reali parziali e di 
godimento (per esempio, la nuda proprietà e l’usufrutto) e agli acquisti in sede di 
espropriazione forzata o a seguito di pubblico incanto. Anche in questi casi, si deve trattare 
di immobili a uso abitativo e relative pertinenze. 

LA RICHIESTA DELL’ACQUIRENTE 

Per l’applicazione del prezzo-valore è necessario una specifica richiesta dell’acquirente 
resa al notaio nell’atto di acquisto. La richiesta non può essere contenuta in un 
successivo atto integrativo. 

L’INDICAZIONE DEL CORRISPETTIVO 

In ogni caso, le parti devono indicare nell’atto di acquisto il corrispettivo pattuito. 

ATTENZIONE 

Se il corrispettivo viene occultato, anche in parte, le imposte di registro, ipotecaria e 
catastale saranno calcolate su quanto effettivamente pattuito e non più sul valore 
catastale; inoltre, si applicherà una sanzione dal 50% al 100% della differenza tra l'imposta 
dovuta e quella già applicata. 

Se, invece, nell’atto è indicato un valore catastale inferiore rispetto a quello che deriva dalla 
corretta applicazione del coefficiente stabilito dalla legge, la regola del prezzo-valore non 
viene disapplicata. In questo caso, infatti, l’Agenzia delle entrate non effettua 
l’accertamento sul valore di mercato dell’immobile, ma richiede la maggiore imposta che 
deriva dall’applicazione del corretto valore catastale. 

COME SI CALCOLA IL VALORE CATASTALE 

Il valore catastale dei fabbricati a uso abitativo (diversi dalla “prima casa”) si 
determina moltiplicando la rendita catastale (rivalutata del 5%) per il coefficiente 120. 

Valore catastale = Rendita catastale x 1,05 x 120 


 

Esempio di calcolo dell’imposta di registro 

Supponiamo che una casa, che ha una rendita catastale di 900 euro, venga acquistata 
a 200.000 euro. 

Con l’applicazione della regola del prezzo-valore, la base imponibile su cui applicare 
l’imposta di registro del 9% è pari a: 900 x 1,05 x 120 = 113.400 euro. 

Pertanto, l’imposta di registro dovuta sarà di 10.206 euro (113.400 x 9%). 

Senza l’applicazione della regola del prezzo-valore, l’imposta dovrebbe essere calcolata 
sul valore pattuito (200.000 euro) e sarebbe di 18.000 euro (200.000 x 9%). 

RICAPITOLANDO 

Il sistema del prezzo-valore si applica a condizione che: 

• il fabbricato che si acquista sia a uso abitativo (quindi, solo abitazioni, con o senza 
requisiti “prima casa”) 
• l’acquirente sia un privato che non agisce nell’esercizio di attività commerciale, 
artistica o professionale (non è ammesso, per esempio, per l’acquisto dello studio 
del professionista) 
• l’acquirente richieda esplicitamente al notaio, all’atto della compravendita, 
l’applicazione della regola del prezzo-valore 
• le parti indichino nell’atto l’effettivo importo pattuito per la cessione. 


PREZZO-VALORE ANCHE SULLE PERTINENZE 

Il sistema del prezzo-valore si applica anche all’acquisto di pertinenze di immobili 
abitativi (senza limite quantitativo e pure se effettuato con atto separato), a 
condizione che: 

• la pertinenza sia dotata di una propria rendita catastale 
• sia possibile individuare in modo certo che il bene pertinenziale è accessorio 
rispetto al bene principale (che deve necessariamente essere un immobile a uso 
abitativo) 
• nell’atto di acquisto risulti il vincolo pertinenziale. 


QUALI SONO I VANTAGGI PER L’ACQUIRENTE 

L’acquirente che, nel rispetto di tutte le condizioni richieste dalla legge, sceglie di 
applicare il sistema del prezzo-valore ha importanti benefici. 

Innanzitutto, si ha una limitazione del potere di accertamento dell’Agenzia delle 
entrate sia con riguardo all’imposta di registro sia con riguardo all’Irpef. 

Infatti, nei confronti degli acquirenti che si avvalgono del sistema del prezzo-valore: 

• l’Agenzia delle entrate non può procedere ad accertamento di valore ai fini 
dell’imposta di registro, salvo i casi di occultamento in tutto o in parte del prezzo 
pattuito 
• non trovano applicazione le norme sull'accertamento ai fini Irpef in base a 
presunzioni semplici. 



In secondo luogo, la legge prevede una riduzione del 30% degli onorari da pagare al 
notaio. 

BASE IMPONIBILE 

TIPO DI CESSIONE 

VALORE SUI CUI APPLICARE LE IMPOSTE 

CON IVA 

PREZZO DELLA CESSIONE 

SENZA IVA 

POSSIBILE CHIEDERE IL SISTEMA DEL “PREZZO-VALORE” 
(tassazione sul valore catastale) 

Valore catastale = Rendita catastale x 1,05 x 120 



IL SISTEMA DEL PREZZO-VALORE: CONDIZIONI E VANTAGGI 

È APPLICABILE SE 

VANTAGGI PER CHI ACQUISTA 

1. l’acquirente è un privato 
2. il fabbricato è a uso abitativo 
3. l’acquirente richiede espressamente 
l’applicazione del prezzo-valore all’atto della 
compravendita 
4. le parti indicano nell’atto il corrispettivo pattuito 


limiti al potere di accertamento 

dell’Agenzia delle entrate 

riduzione del 30% 

degli onorari notarili 



La dichiarazione sostitutiva 

Nelle compravendite di immobili, anche se assoggettate a Iva, le parti, oltre alle 
specifiche dichiarazioni relative all’applicazione del prezzo-valore e alla sussistenza dei 
benefici “prima casa” (vedi capitolo successivo), devono inserire nel rogito una 
dichiarazione sostitutiva di atto di notorietà contenente le seguenti informazioni: 

• l’indicazione analitica delle modalità di pagamento del corrispettivo (assegno, 
bonifico, eccetera) 
• se per l’operazione è intervenuto un mediatore e, in caso affermativo, tutti i dati 
identificativi del titolare, se persona fisica, o la denominazione, la ragione sociale e 
i dati identificativi del legale rappresentante, se soggetto diverso da persona fisica, 
ovvero del mediatore non legale rappresentante che ha operato per la stessa 
società, la partita Iva, il codice fiscale, l’iscrizione presso il Repertorio Economico 
Amministrativo (R.E.A.) della Camera di Commercio 
• le spese sostenute per l’attività di mediazione, con le analitiche modalità di 
pagamento. 


Il notaio deve segnalare all’Agenzia delle entrate gli agenti che non risultano iscritti al 
ruolo di “Affari in Mediazione”. 


In caso di omessa, incompleta o mendace indicazione dei dati da indicare nella 
dichiarazione sostitutiva, è prevista l’applicazione di una sanzione amministrativa da 
500 euro a 10.000 euro (oltre quella penale per il rilascio di dichiarazioni mendaci). 

Inoltre, la compravendita è assoggettata, ai fini dell’imposta di registro, ad 
accertamento di valore, anche se le parti avevano richiesto la tassazione sulla base del 
valore catastale. 

ATTENZIONE 

Per evitare le compravendite di unità immobiliari urbane non in regola con le norme 
catastali (immobili non denunciati al catasto o che hanno subito variazioni mai comunicate), 
è obbligatorio indicare nell’atto notarile, a pena di nullità, non soltanto i dati catastali ma 
anche il riferimento alle planimetrie depositate in catasto. 

Inoltre, l’atto deve contenere la dichiarazione con cui gli intestatari affermano che la 
situazione reale dell’immobile è conforme a quanto risulta dai dati catastali e dalle 
planimetrie (la dichiarazione può essere sostituita da un’attestazione di conformità 
rilasciata da un tecnico abilitato alla presentazione degli atti di aggiornamento catastale). 

Prima di stipulare l’atto, il notaio è tenuto a individuare gli intestatari catastali e verificare 
se c’è corrispondenza con quanto risulta nei registri immobiliari. 


4. L’ACQUISTO CON I BENEFICI “PRIMA CASA” 

Le imposte da pagare sono ridotte quando l’acquisto viene effettuato in presenza dei 
requisiti “prima casa”. 

In generale, queste agevolazioni si applicano quando: 

• il fabbricato che si acquista appartiene a determinate categorie catastale 
• il fabbricato si trova nel Comune in cui l’acquirente ha (o intende stabilire) la 
residenza o lavora 
• l’acquirente ha determinati requisiti. 


Le imposte agevolate 

Le imposte da versare quando si compra con i benefici “prima casa” sono: 

• se il venditore è un privato o un’impresa che vende in esenzione Iva 
- imposta di registro proporzionale nella misura del 2% (anziché del 9%) 
- imposta ipotecaria fissa di 50 euro 
- imposta catastale fissa di 50 euro 


• se si acquista da un’impresa, con vendita soggetta a Iva 
- Iva ridotta al 4% 
- imposta di registro fissa di 200 euro 
- imposta ipotecaria fissa di 200 euro 
- imposta catastale fissa di 200 euro 




ATTENZIONE 

Come si è già detto nel capitolo precedente per gli acquisti senza benefici “prima casa”, in 
ogni caso, l’imposta di registro proporzionale (2%) non può essere di importo inferiore a 
1.000 euro. Tuttavia, l’importo effettivamente da versare potrebbe risultare inferiore per 
effetto dello scomputo dell’imposta proporzionale già versata sulla caparra (quando è stato 
registrato il contratto preliminare) o per effetto del credito d’imposta per l’acquisto della 
“prima casa”. 

Gli atti assoggettati all'imposta di registro proporzionale e tutti gli atti e le formalità 
necessari per effettuare gli adempimenti presso il catasto e i registri immobiliari sono 
esenti dall'imposta di bollo, dai tributi speciali catastali e dalle tasse ipotecarie. 

Le stesse imposte agevolate si applicano per le pertinenze, anche se acquistate con 
atto separato da quello di compravendita della “prima casa”. 


La base imponibile per il calcolo delle imposte 

CESSIONI CON IVA 

Anche quando si acquista con i benefici “prima casa”, se la vendita è soggetta a Iva, la 
base imponibile su cui calcolare l’imposta sul valore aggiunto (4%) è costituita dal 
prezzo della cessione, mentre le imposte di registro, ipotecaria e catastale si pagano in 
misura fissa (200 euro ciascuna). 

IL SISTEMA DEL PREZZO-VALORE 

Il meccanismo del prezzo-valore si applica, per le compravendite non soggette a Iva, 
anche quando si acquista con i benefici “prima casa”. In questo caso, il valore 
catastale si determina moltiplicando la rendita catastale (rivalutata del 5%) per il 
coefficiente 110. 

Valore catastale “prima casa” = Rendita catastale x 1,05 x 110 

Esempio di calcolo dell’imposta di registro 

Supponiamo che un’abitazione acquistata con i benefici “prima casa”, abbia una 
rendita catastale di 900 euro e il corrispettivo pagato sia di 200.000 euro. 

Se si richiede l’applicazione della regola del prezzo-valore, la base imponibile su cui 
applicare l’imposta di registro del 2% è pari a: 900 x 1,05 x 110 = 103.950 euro. 

Pertanto, l’imposta di registro dovuta sarà di 2.079 euro (103.950 x 2%). 

Se non si richiede la regola del prezzo-valore, l’imposta si calcola sul valore di cessione 
(200.000 euro) e sarà di 4.000 euro (200.000 x 2%). 

In caso di acquisto con i benefici “prima casa” e di applicazione del prezzo-valore, si 
avranno gli stessi vantaggi descritti nel capitolo precedente. 

LE IMPOSTE DA PAGARE CON I BENEFICI “PRIMA CASA” 

VENDITORE 

IMPOSTE DOVUTE 

PRIVATO 

o 

IMPRESA 

(con vendita esente da Iva) 

REGISTRO 

2% 

(con un minimo di 1.000 euro) 

IPOTECARIA 

50 euro 

CATASTALE 

50 euro 

IMPRESA 

(con vendita soggetta a Iva) 

IVA 

4% 

REGISTRO 

200 euro 

IPOTECARIA 

200 euro 

CATASTALE 

200 euro 




 

BASE IMPONIBILE 

TIPO DI CESSIONE 

VALORE SUI CUI APPLICARE LE IMPOSTE 

CON IVA 

PREZZO DELLA CESSIONE 

SENZA IVA 

POSSIBILE CHIEDERE IL SISTEMA DEL “PREZZO-VALORE” 
(tassazione sul valore catastale) 

Valore catastale = Rendita catastale x 1,05 x 110 



 

IL SISTEMA DEL PREZZO-VALORE: CONDIZIONI E VANTAGGI 

È APPLICABILE SE 

VANTAGGI PER CHI ACQUISTA 

1. l’acquirente è un privato 
2. il fabbricato è a uso abitativo 
3. l’acquirente richiede espressamente 
l’applicazione del prezzo-valore all’atto della 
compravendita 
4. le parti indicano nell’atto il corrispettivo pattuito 


limiti al potere di accertamento 

dell’Agenzia delle entrate 

riduzione del 30% 

degli onorari notarili 



I requisiti per avere le agevolazioni 

Come si è già detto, le agevolazioni fiscali previste per l’acquisto della “prima casa” 
sono riconosciute in presenza di alcune condizioni e solo se l’acquirente possiede 
precisi requisiti. 

In questo caso, oltre a tutte le informazioni da indicare nella dichiarazione sostitutiva 
di cui si è già detto nel capitolo precedente, l’acquirente deve espressamente 
dichiarare di essere in possesso dei requisiti “prima casa” (questa dichiarazione può 
essere resa anche con atto successivo che integra l’originario atto di compravendita). 

CATEGORIA CATASTALE 

Per usufruire delle agevolazioni “prima casa”, l’abitazione che si acquista deve 
appartenere a una delle seguenti categorie catastali: 

• A/2 (abitazioni di tipo civile) 
• A/3 (abitazioni di tipo economico) 
• A/4 (abitazioni di tipo popolare) 
• A/5 (abitazioni di tipo ultra popolare) 
• A/6 (abitazioni di tipo rurale) 
• A/7 (abitazioni in villini) 
• A/11 (abitazioni e alloggi tipici dei luoghi). 



Le agevolazioni “prima casa” non sono ammesse, invece, per l’acquisto di 
un’abitazione appartenente alle categorie catastali A/1 (abitazioni di tipo signorile), 
A/8 (abitazioni in ville) e A/9 (castelli e palazzi di eminenti pregi artistici e storici). 

Le agevolazioni spettano anche per l’acquisto delle pertinenze, classificate o 
classificabili nelle categorie catastali C/2 (magazzini e locali di deposito), C/6 (per 
esempio, rimesse e autorimesse) e C/7 (tettoie chiuse o aperte), limitatamente a una 
pertinenza per ciascuna categoria. 

È necessario, tuttavia, che le stesse siano destinate in modo durevole a servizio 
dell’abitazione principale e che questa sia stata acquistata beneficiando delle 
agevolazioni “prima casa”. 

DOVE DEVE TROVARSI L’IMMOBILE 

Altra fondamentale condizione è quella relativa al luogo in cui si trova l’immobile che si 
vuole acquistare. 

Per usufruire dei benefici, l’abitazione deve trovarsi nel territorio del Comune in cui 
l’acquirente ha la propria residenza. 

Se residente in altro Comune, entro 18 mesi dall’acquisto l’acquirente deve trasferire 
la residenza in quello dove è situato l’immobile. La dichiarazione di voler effettuare il 
cambio di residenza deve essere contenuta, a pena di decadenza, nell’atto di acquisto. 

Il cambio di residenza si considera avvenuto nella data in cui l’interessato presenta al 
Comune la dichiarazione di trasferimento. 

Si ha ugualmente diritto alle agevolazioni quando l’immobile si trova: 

• nel territorio del Comune in cui l’acquirente svolge la propria attività (anche se 
svolta senza remunerazione, come, per esempio, per le attività di studio, di 
volontariato, sportive) 
• nel territorio del Comune in cui ha sede o esercita l’attività il proprio datore di 
lavoro, se l’acquirente si è dovuto trasferire all’estero per ragioni di lavoro 
• nell’intero territorio nazionale, purché l’immobile sia acquisito come “prima casa” 
sul territorio italiano, se l’acquirente è un cittadino italiano emigrato all’estero. 


La condizione di emigrato può essere documentata attraverso il certificato di 
iscrizione all’AIRE o autocertificata con dichiarazione nell’atto di acquisto. 

Per il personale delle Forze armate e delle Forze di polizia non è richiesta la condizione 
della residenza nel Comune di ubicazione dell’immobile acquistato con le agevolazioni 
prima casa. 


Con la risoluzione 53/E del 27 aprile 2017, l’Agenzia delle entrate ha fornito 
chiarimenti su un caso specifico riguardante un contribuente che aveva richiesto le 
agevolazioni prima casa, dichiarando nell’atto di acquisto di svolgere la sua attività 
prevalente nel Comune dell’abitazione acquistata. 

Tuttavia, per motivi di varia natura, questa attività non era stata intrapresa e 
l’acquirente chiedeva, quindi, se poteva conservare ugualmente i benefici fiscali fruiti, 
avendo intenzione di trasferire la residenza nel Comune della nuova abitazione. 

In questa situazione l’Agenzia ha precisato che il contribuente può mantenere i 
benefici “prima casa” solo se: 

• non sono ancora trascorsi 18 mesi dall’acquisto dell’immobile 
• provvede a integrare la dichiarazione resa nell’atto di acquisto con quella 
dell’impegno a trasferire la residenza, sempre entro 18 mesi dall’acquisto, nel 
Comune in cui si trova l’immobile 
• le agevolazioni non sono state già contestate con un avviso di liquidazione. 


Inoltre, è necessario che questa dichiarazione integrativa sia redatta secondo le stesse 
formalità giuridiche previste per l’atto originario e registrata presso lo stesso ufficio in 
cui è stato registrato il precedente atto di acquisto. 

Quando si ha già una “prima casa” 

Fino all’entrata in vigore della legge di stabilità 2016, per poter richiedere le 
agevolazioni prima casa occorreva: 

• non essere titolare, esclusivo o in comunione col coniuge, di diritti di proprietà, 
usufrutto, uso e abitazione, su altra casa nel territorio del Comune dove si trova 
l’immobile oggetto dell’acquisto agevolato 
• non essere titolare, neppure per quote o in comunione legale, su tutto il territorio 
nazionale, di diritti di proprietà, uso, usufrutto, abitazione o nuda proprietà, su 
altro immobile acquistato, anche dal coniuge, usufruendo delle medesime 
agevolazioni “prima casa”. 


E l’acquirente aveva l’obbligo di dichiarare tali condizioni nell’atto di compravendita. 

Dal 1° gennaio 2016, i benefici fiscali sono stati estesi anche al contribuente che è già 
proprietario di un immobile acquistato con le agevolazioni prima casa, a condizione 
però che la casa già posseduta sia venduta entro un anno dal nuovo acquisto. 

L’estensione dell’agevolazione spetta anche nel caso di nuovo acquisto a titolo gratuito 
(donazione e successione). 

Nell’atto di acquisto del nuovo immobile in regime agevolato (compravendita, atto di 
donazione o dichiarazione di successione) deve risultare l’impegno a vendere 
l’immobile già posseduto entro un anno. Se questo non avviene, si perdono le 


agevolazioni usufruite per l’acquisto del nuovo immobile e, oltre alle maggiori imposte 
e ai relativi interessi, si dovrà pagare una sanzione del 30%. 

Per la mancata assunzione dell’impegno è prevista, tuttavia, la possibilità di ottenere 
una riduzione della sanzione (mediante l’istituto del ravvedimento operoso), 
presentando un’istanza all’Agenzia delle entrate nella quale dichiarare la decadenza 
dall’agevolazione. 

Anche il contribuente che, dopo l’acquisto, si rende conto di non poter rispettare 
l’impegno assunto (vendita del vecchio immobile), potrà proporre apposita istanza 
all’ufficio dell’Agenzia presso il quale è stato registrato l’atto. Con questa istanza, da 
presentare entro l’anno dal nuovo acquisto, si dichiarerà l’impossibilità di vendere e, di 
conseguenza, si chiederà la riliquidazione dell’imposta dovuta e il calcolo dei relativi 
interessi da pagare. 

ATTENZIONE 

Le agevolazioni “prima casa” non spettano quando si acquista un’abitazione ubicata nello 
stesso Comune in cui si è già titolare di altro immobile acquistato senza fruire dei benefici. 

Questo, anche se si assume l’impegno a vendere l’immobile già posseduto entro un anno 
dal nuovo acquisto. 

AGEVOLAZIONI SUL NUOVO ACQUISTO QUANDO SI È GIÀ PROPRIETARI DI UNA CASA 

VECCHIA CASA 

ACQUISTATA 

UBICAZIONE 

DELLA VECCHIA CASA 

IMPOSTE AGEVOLATE 

SUL NUOVO ACQUISTO 

CON AGEVOLAZIONI 

PRIMA CASA 

stesso Comune in cui 

si trova la nuova casa 

da acquistare 

SI 

se entro un anno 

si vende la vecchia abitazione 

qualsiasi Comune 

del territorio nazionale 

SENZA AGEVOLAZIONI 

PRIMA CASA 

stesso Comune in cui 

si trova la nuova casa 

da acquistare 

NO 

(per avere le agevolazioni 

è necessario vendere 

la vecchia abitazione 

prima di acquistare la nuova) 

Comune diverso da quello 

in cui si trova la casa 

da acquistare 

SI 

non è necessario vendere 

la casa di cui si è già 
proprietari 




Il credito d’imposta per il riacquisto della “prima casa” 

Chi vende l’abitazione acquistata con le agevolazioni ed entro un anno ne compra 
un’altra in presenza delle condizioni per usufruire dei benefici “prima casa”, ha diritto a 
un credito d’imposta pari all’imposta di registro o all’Iva pagata per il primo acquisto 
agevolato. 

Il credito d’imposta spetta anche quando il riacquisto avviene con contratto di appalto 
o di permuta. 

Con la circolare n. 12/E dell’8 aprile 2016, l’Agenzia delle entrate ha precisato che, in 
considerazioni delle modifiche che hanno interessato la normativa in materia di “prima 
casa”, il credito d’imposta spetta anche quando il contribuente acquista la nuova 
abitazione prima della vendita dell’immobile già posseduto. 

Il credito d’imposta non può comunque essere superiore all’imposta dovuta sul 
secondo acquisto e può essere utilizzato, a scelta del contribuente: 

• in diminuzione dell’imposta di registro dovuta sul nuovo acquisto 
• per l’intero importo, in diminuzione delle imposte di registro, ipotecarie, catastali, 
di quelle sulle successioni e donazioni dovute sugli atti e sulle denunce presentati 
dopo la data di acquisizione del credito 
• in diminuzione dell’Irpef dovuta in base alla prima dichiarazione dei redditi 
successiva al nuovo acquisto 
• in compensazione con altri tributi e contributi dovuti in sede di versamenti unitari 
con il modello F24 (usando il codice tributo 6602). 


Se il contribuente utilizza solo parzialmente il credito d’imposta per pagare l’imposta di 
registro dovuta per l’atto in cui lo stesso credito è maturato, potrà utilizzare l’importo 
residuo solo in diminuzione dell’Irpef o in compensazione, ma non in diminuzione delle 
imposte di registro, ipotecarie, catastali, di quelle sulle successioni e donazioni per gli 
atti presentati dopo la data di acquisizione del credito. 

La normativa prevede, infatti, che in relazione alle imposte dovute per tali atti e 
denunce, il credito deve essere utilizzato per l’intero importo. 

Per fruire del credito d’imposta è necessario manifestare tale volontà nell’atto di 
acquisto del nuovo immobile, specificando se si intende utilizzarlo in detrazione 
dall’imposta di registro dovuta per lo stesso atto. 

In particolare, l’atto di acquisto dovrà contenere, oltre alle “ordinarie” dichiarazioni di 
possesso dei requisiti per l’agevolazione “prima casa”, l’espressa richiesta del beneficio 
e dovrà indicare gli elementi necessari per determinare il credito. 


Occorrerà, perciò: 

• indicare gli estremi dell’atto di acquisto dell’immobile sul quale era stata 
corrisposta l’imposta di registro o l’Iva in misura agevolata nonché l’ammontare 
della stessa 
• dichiarare l’esistenza dei requisiti che avrebbero dato diritto al beneficio alla data 
dell’acquisto medesimo, nel caso in cui era stata corrisposta l’Iva ridotta in assenza 
della specifica agevolazione prima casa 
• produrre le relative fatture, se è stata corrisposta l’Iva sull’immobile ceduto 
• indicare gli estremi dell’atto di vendita dell’immobile. 


QUANDO NON SPETTA 

Il credito d’imposta non spetta se: 

• sono stati persi i benefici “prima casa” in relazione al precedente acquisto 
• il contribuente ha acquistato il precedente immobile con aliquota ordinaria, senza 
cioè usufruire del beneficio “prima casa” 
• il nuovo immobile acquistato non ha i requisiti “prima casa” 
• viene ceduto un immobile acquistato con le agevolazioni “prima casa” 
riacquistando, non a titolo oneroso, un altro fabbricato avente i requisiti per fruire 
del beneficio. 


Quando si perdono le agevolazioni 

Le agevolazioni ottenute quando si acquista un’abitazione con i benefici “prima casa” 
possono essere perse e, di conseguenza, si dovranno versare le imposte “risparmiate”, 
gli interessi e una sanzione del 30% delle imposte stesse. 

Questo può accadere se: 

• le dichiarazioni previste dalla legge nell’atto di acquisto sono false 
• l’abitazione è venduta o donata prima che siano trascorsi 5 anni dalla data di 
acquisto, a meno che, entro un anno, non si riacquista un altro immobile, anche a 
titolo gratuito, da adibire in tempi “ragionevoli” a propria abitazione principale. 


Il requisito del riacquisto non è soddisfatto quando si stipula, entro l’anno dalla 
vendita del primo immobile, soltanto un compromesso, poiché con questo tipo di 
contratto non si trasferisce il bene 

• non si sposta la residenza nel Comune in cui si trova l’immobile entro 18 mesi 
dall’acquisto 
• entro l’anno dall’acquisto del nuovo immobile non viene venduto quello già 
posseduto, acquistato con le agevolazioni “prima casa”. 



QUANDO SI CONSERVANO LE AGEVOLAZIONI 

Le agevolazioni non si perdono quando, entro un anno dalla vendita o dalla donazione: 

• il contribuente acquista un immobile situato in uno Stato estero, a condizione che 
esistano strumenti di cooperazione amministrativa che consentono di verificare che 
l’immobile acquistato è stato adibito a dimora abituale 
• il contribuente acquista un terreno e, sempre nello stesso termine, realizza su di 
esso un fabbricato (non rientrante nelle categorie catastali A/1, A/8 e A/9) da 
adibire ad abitazione principale. 


Non è necessario che il fabbricato sia ultimato. È sufficiente che lo stesso, entro 
l’anno, acquisti rilevanza dal punto di vista urbanistico. Per evitare di incorrere 
nella decadenza, deve esistere, quindi, un rustico comprensivo delle mura 
perimetrali delle singole unità e deve essere stata completata la copertura 

• il contribuente costruisce un altro immobile a uso abitativo su un terreno di cui sia 
già proprietario al momento della cessione dell’immobile agevolato. 


COME EVITARE LE SANZIONI (O PAGARLE IN MISURA RIDOTTA) 

Sulla causa di decadenza dell’agevolazione “prima casa” per mancato trasferimento 
della residenza nel termine di 18 mesi, l’Agenzia delle entrate ha chiarito che: 

• se non è ancora trascorso il termine di 18 mesi per il trasferimento della residenza, 
l’acquirente che non può rispettare l’impegno assunto ha la possibilità di revocare 
la dichiarazione formulata nell’atto di acquisto dell’immobile e di chiedere la 
riliquidazione dell’imposta. 


Per fare questo, deve presentare un’istanza all’ufficio presso il quale l’atto è stato 
registrato. L’ufficio riliquida l’atto di compravendita e notifica avviso di liquidazione 
dell’imposta dovuta e degli interessi, calcolati a decorrere dalla data di stipula 
dell’atto. Non applicherà, invece, la sanzione del 30%, in quanto, entro il termine 
di 18 mesi dalla data dell’atto, non può essere imputato al contribuente il mancato 
adempimento dell’impegno assunto, cui consegue la decadenza dall’agevolazione 

• se, invece, il contribuente lascia trascorrere il termine di 18 mesi senza trasferire 
la residenza e senza presentare un’istanza di revoca all’ufficio dell’Agenzia, si 
verifica la decadenza dall’agevolazione “prima casa”. 


Il contribuente ha comunque la possibilità di ricorrere all’istituto del ravvedimento 
operoso, se non gli è stato ancora notificato un atto di liquidazione o un avviso di 
accertamento. Deve però presentare un’istanza all’ufficio dell’Agenzia presso il 
quale è stato registrato l’atto, con cui dichiarare l’intervenuta decadenza 
dall’agevolazione e richiedere la riliquidazione dell’imposta e l’applicazione delle 
sanzioni in misura ridotta. 

L’ufficio riliquida l’atto registrato e notifica l’avviso di liquidazione dell’imposta 
dovuta, degli interessi e della sanzione ridotta. 


Invece, sul caso del contribuente che vende l’abitazione acquistata con i benefici 
“prima casa”, prima che sia decorso il termine di 5 anni, l’Agenzia delle entrate ha 
fornito le seguenti precisazioni: 

• se, prima che sia trascorso un anno dalla rivendita dell’immobile acquistato con le 
agevolazioni, il contribuente manifesta l’intenzione di non voler acquistare un’altra 
abitazione, può chiedere, presentando un’istanza all’ufficio presso il quale è stato 
registrato l’atto, la riliquidazione dell’imposta. In questo modo, non scatta alcuna 
sanzione: il contribuente pagherà la differenza tra l’imposta versata al momento 
dell’acquisto e quella dovuta, oltre agli interessi 
• se, invece, il contribuente lascia trascorrere il termine di 12 mesi, senza acquistare 
un nuovo immobile o comunicare all’ufficio dell’Agenzia l’intenzione di non voler più 
fruire dell’agevolazione, si verifica la decadenza dai benefici “prima casa” goduti. In 
questo caso, se non gli è stato ancora notificato un atto di liquidazione o un avviso 
di accertamento, può comunque avvalersi del ravvedimento operoso e ottenere la 
riduzione delle sanzioni. 



5. LE AGEVOLAZIONI “PRIMA CASA UNDER 36” 

Per favorire l’autonomia abitativa dei giovani di età inferiore a 36 anni, il decreto legge 
n. 73/2021 (noto come decreto “Sostegni bis”) ha introdotto nuove agevolazioni fiscali 
in materia di imposte indirette per l’acquisto della “prima casa”. 

Tali agevolazioni si applicano agli atti stipulati nel periodo compreso tra il 26 maggio 
2021 e il 31 dicembre 2022. La legge di bilancio 2022, infatti, ha prorogato di ulteriori 
sei mesi il termine originario del 30 giugno 2022 previsto dal decreto “Sostegni bis”. 

In cosa consistono 

La norma prevede i seguenti benefici: 

1. per le compravendite non soggette a Iva, esenzione dal pagamento dell’imposta di 
registro, ipotecaria e catastale 
2. per gli acquisti soggetti a Iva, oltre all’esenzione dalle imposte di registro, 
ipotecaria e catastale, riconoscimento di un credito d’imposta di ammontare pari 
all’Iva corrisposta al venditore. 


Il credito d’imposta può essere 

- portato in diminuzione dalle imposte di registro, ipotecaria, catastale, sulle 
successioni e donazioni dovute sugli atti e denunce presentati dopo la data di 
acquisizione del credito 
- utilizzato in diminuzione delle imposte sui redditi delle persone fisiche dovute in 
base alla dichiarazione da presentare dopo la data dell’acquisto agevolato 
- utilizzato in compensazione tramite modello F24, nel quale va indicato il codice 
tributo “6928” (istituito con la risoluzione n. 62/2021) 
3. esenzione dall’imposta sostitutiva per i finanziamenti erogati per l’acquisto, la 
costruzione e la ristrutturazione di immobili a uso abitativo. 


Come per gli altri atti di acquisto assoggettati all’imposta di registro proporzionale, anche 
quello di acquisto prima casa “under 36” è esente, inoltre, dall’imposta di bollo. 

A chi spettano 

Possono beneficiare delle agevolazioni i giovani che: 

. non hanno ancora compiuto i 36 anni di età nell’anno in cui l’atto è stipulato 
. hanno un indicatore ISEE (Indicatore della Situazione Economica Equivalente) non 
superiore a 40.000 euro annui. 


L’ISEE viene calcolato sui redditi percepiti e il patrimonio posseduto nel secondo anno 
precedente la presentazione all’Inps della Dichiarazione Sostitutiva Unica (DSU): un 


documento che contiene i dati anagrafici, reddituali e patrimoniali necessari a 
descrivere la situazione economica del nucleo familiare. 

Per gli atti stipulati nel 2021, l’ISEE è riferito ai redditi e al patrimonio del 2019; per gli 
atti stipulati nel 2022, l’ISEE è quello del 2020. 

ATTENZIONE 

Il “nucleo familiare”, ai fini ISEE, è costituito (ai sensi dell’articolo 3 del DPCM n. 159/2013) 
dai soggetti componenti la famiglia anagrafica alla data di presentazione della DSU, fatte 
salve le eccezioni stabilite dallo stesso articolo. 

L’ISEE ordinario ha validità a decorrere dal 1° gennaio o, se successiva, dalla data di 
presentazione della DSU, fino al 31 dicembre dell’anno a cui fa riferimento. 

Se la situazione lavorativa, economica o patrimoniale dei componenti del nucleo 
familiare è significativamente variata rispetto alla situazione rappresentata nella DSU 
ordinaria è consentito far ricorso all’ISEE corrente. 

Si tratta dei casi: 

. di sospensione, riduzione o perdita dell'attività lavorativa 
. di interruzione di trattamenti previdenziali, assistenziali e indennitari 
. di diminuzione (rispetto all'ISEE ordinario) superiore al 25% del reddito familiare 
complessivo 
. di diminuzione (rispetto all'ISEE ordinario) superiore al 20% della situazione 
patrimoniale. 


L’ISEE corrente, a differenza di quello ordinario, in caso di variazione della sola 
componente reddituale, ha una validità ridotta (sei mesi dalla data di presentazione 
del modulo sostitutivo della DSU). Nel caso di aggiornamento della sola componente 
patrimoniale, o di entrambe le componenti reddituale e patrimoniale, ha validità fino al 
31 dicembre dell’anno di presentazione del modulo sostitutivo della DSU. 

In ogni caso, se intervengono variazioni nella situazione occupazionale o nella fruizione 
dei trattamenti, l’ISEE corrente deve essere aggiornato entro due mesi dalla 
variazione. 

Per informazioni più dettagliate in merito all’ISEE corrente si veda il messaggio INPS n. 
3155 del 21 settembre 2021. 

Come chiarito nella circolare n. 12/2021 dell’Agenzia delle entrate, l'ISEE si applica anche 
agli atti di compravendita soggetti a Iva. 

I requisiti sopra indicati vanno ad aggiungersi a quelli già stabiliti per usufruire 
dell’agevolazione “prima casa” (descritti nel capitolo 4). In sintesi, è necessario che 
l’acquirente: 

. abbia o stabilisca la propria residenza, entro 18 mesi dall’acquisto, nel Comune in 
cui si trova l’immobile 



. dichiari, nell’atto di acquisto, di non essere titolare, nemmeno in comunione con il 
coniuge, dei diritti di proprietà, usufrutto, uso e abitazione di altra casa di 
abitazione nel territorio del Comune in cui è situato l’immobile da acquistare 
. dichiari, nell’atto di acquisto, di non essere titolare, neppure per quote o in regime 
di comunione legale, su tutto il territorio nazionale, dei diritti di proprietà, 
usufrutto, uso, abitazione e nuda proprietà su altro immobile acquistato, anche dal 
coniuge, usufruendo delle stesse agevolazioni “prima casa”. In caso contrario, è 
necessario vendere l’immobile posseduto entro un anno dalla data del nuovo 
acquisto. 


I requisiti oggettivi 

Con riferimento agli immobili e alle tipologie di atti agevolabili occorre fare riferimento 
sempre alle disposizioni che disciplinano le agevolazioni “prima casa”. 

Tra gli immobili ammessi al beneficio rientrano quelli classificati o classificabili nelle 
seguenti categorie catastali: 

. A/2 (abitazioni di tipo civile) 
. A/3 (abitazioni di tipo economico) 
. A/4 (abitazioni di tipo popolare) 
. A/5 (abitazione di tipo ultra popolare) 
. A/6 (abitazione di tipo rurale) 
. A/7 (abitazioni in villini) 
. A/11 (abitazioni e alloggi tipici dei luoghi). 


I benefici si estendono anche per l’acquisto delle pertinenze dell'immobile principale, 
classificate o classificabili nelle categorie catastali C/2 (magazzini e locali di deposito), 
C/6 (per esempio, rimesse e autorimesse) e C/7 (tettoie chiuse o aperte), 
limitatamente a una pertinenza per ciascuna categoria e destinate a servizio della casa 
di abitazione oggetto dell'acquisto agevolato. 

L'acquisto della pertinenza può avvenire contestualmente a quello dell’abitazione 
principale, o anche con atto separato, purché stipulato entro il termine di validità 
temporale dell’agevolazione e nel rispetto dei requisiti soggettivi previsti. 

Le agevolazioni non sono ammesse, invece, per l’acquisto di un’abitazione 
appartenente alle categorie catastali A/1 (abitazioni di tipo signorile), A/8 (abitazioni in 
ville) e A/9 (castelli e palazzi di eminente pregio storico e artistico). 

Per quanto riguarda gli atti agevolabili, i benefici fiscali si applicano a tutti gli atti 
comportanti il trasferimento a titolo oneroso della proprietà (o quota di comproprietà), 
il trasferimento o la costituzione di diritti reali di godimento (nuda proprietà, usufrutto, 
uso, abitazione) delle case di abitazione sopra indicate. 


Le agevolazioni non si applicano ai contratti preliminari di compravendita (alla stipula del 
contratto definitivo di compravendita oggetto di agevolazione, è possibile però presentare 
istanza di rimborso per il recupero dell’imposta proporzionale versata per acconti e 
caparra). Ne beneficiano, invece, gli immobili acquistati all’asta. 

Mancanza dei requisiti e decadenza dalle agevolazioni 

La norma che ha introdotto le agevolazioni ha previsto anche le conseguenze nel caso 
di “insussistenza” delle condizioni e dei requisiti per usufruirne o di “decadenza” dalle 
stesse agevolazioni. 

Più precisamente, prevede il recupero delle imposte dovute, l’applicazione degli 
interessi e l’irrogazione di sanzioni, secondo quanto stabilito per le ipotesi di 
decadenza dalle agevolazioni prima casa. 

Con la circolare n. 12/2021 l’Agenzia delle entrate ha precisato, in proposito, che: 

. se viene riscontrata solo l’insussistenza dei requisiti previsti specificamente per le 
agevolazioni “prima casa under 36” (per esempio, il valore ISEE o il periodo 
temporale di validità delle agevolazioni), ma sussistono i requisiti e le condizioni 
per l’applicazione dell’agevolazione “prima casa” 
- per gli atti soggetti a imposta di registro viene recuperata questa imposta (nella 
misura del 2%) e le imposte ipotecaria e catastale sono applicate nella misura 
fissa di 50 euro ciascuna 
- per gli acquisti soggetti a Iva, invece, viene meno il credito d’imposta con il 
conseguente recupero dello stesso (oltre all’applicazione di sanzioni e interessi), 
nel caso sia già stato utilizzato. 




Resta ferma l’applicazione dell’Iva con l’aliquota del 4% 

. nelle ipotesi di decadenza dalle agevolazioni prima casa, che si verifica in caso di 
- dichiarazione mendace, resa nell’atto di acquisto, circa la sussistenza dei 
requisiti 
- mancato trasferimento della residenza nei termini previsti 
- alienazione infraquinquennale non seguita dal riacquisto entro l’anno 
- mancata alienazione della precedente “prima casa” entro l’anno dall’acquisto 
della nuova “prima casa” 




venendo meno i presupposti per godere delle agevolazioni “prima casa”, l’imposta 
di registro è determinata nella misura del 9%, le imposte ipotecaria e catastale 
nella misura fissa di 50 euro ciascuna, oltre all’applicazione di interessi e sanzioni. 
Il credito d’imposta viene meno (con il recupero dello stesso e l’applicazione di 
sanzioni e interessi), oltre alle conseguenze in materia di Iva per la decadenza 
dalle agevolazioni “prima casa” (di cui al n. 21 della Tabella A, parte II, allegata al 
Dpr n. 633/1972). 


6. RISPOSTE AI QUESITI PIÙ FREQUENTI 

Ho acquistato casa, richiedendo l’applicazione della regola del prezzo-valore. L’Agenzia 
delle entrate può accertare un valore dell’immobile diverso da quello indicato nell’atto? 

La regola del prezzo-valore prevede la tassazione del trasferimento degli immobili sulla 
base del loro valore catastale, indipendentemente dal corrispettivo effettivamente 
pattuito e indicato nell’atto. La sua applicazione limita il potere di accertamento 
dell’Agenzia delle entrate, che non può accertare un maggior valore ai fini dell’imposta 
di registro. Questa regola è ammessa, però, solo per le cessioni di immobili a uso 
abitativo (e relative pertinenze) acquistate da persone fisiche che non agiscono 
nell’esercizio di attività commerciali, artistiche o professionali. 

Quali criteri utilizza l’Agenzia delle entrate per rettificare il valore dell’immobile 
acquistato se non è stato richiesto il prezzo-valore? 

Se, all’atto della compravendita, non è stata richiesta l’applicazione della regola del 
prezzo-valore, o quando, per legge, non è applicabile, l’Agenzia delle entrate può 
procedere ad “accertamento di valore”, rideterminando la base imponile su cui 
calcolare le imposte dovute. L’ufficio, per procedere all’eventuale rettifica, deve 
utilizzare i criteri indicati dalla legge, mettendo a confronto il valore indicato nell’atto 
con i seguenti parametri: 

. i trasferimenti a qualsiasi titolo e le divisioni e perizie giudiziarie, anteriori di non 
oltre tre anni alla data dell'atto (o a quella in cui se ne produce l'effetto traslativo o 
costitutivo), che abbiano avuto per oggetto gli stessi immobili o altri di analoghe 
caratteristiche e condizioni (criterio comparativo) 
. il reddito netto di cui l’immobile è suscettibile, capitalizzato al tasso mediamente 
applicato a detta data e nella stessa località per gli investimenti immobiliari, per 
esempio, il valore del canone di locazione (criterio della capitalizzazione) 
. ogni altro elemento di valutazione, anche sulla base di indicazioni eventualmente 
fornite dai comuni. 


Tenendo conto di questi criteri, se ritiene che l’immobile acquistato abbia un valore 
venale (valore di mercato) superiore a quello dichiarato o al corrispettivo pattuito, 
l’ufficio rettifica e liquida la maggiore imposta, con gli interessi e le sanzioni. 

Ho ricevuto un avviso di rettifica e liquidazione dell’imposta di registro su una 
compravendita immobiliare. Come mi devo comportare? 

La legge offre diversi strumenti al contribuente che riceve un avviso di rettifica e 
liquidazione e che ritiene l’accertamento non corretto. Se ci sono i presupposti, si può 
giungere anche all’annullamento totale o parziale dell’accertamento o alla 
rideterminazione del valore accertato. 


In ogni caso è necessario attivarsi entro 60 giorni dalla data in cui l’avviso è stato 
notificato. 

Nella parte finale dell’avviso sono comunque indicate tutte le informazioni utili per far 
valere le proprie ragioni. 

A seconda dei casi, il contribuente può: 

. presentare ricorso alla Commissione tributaria provinciale competente (cioè quella 
del capoluogo della provincia in cui ha sede l’ufficio che ha emesso l’atto). Se il 
valore dell’avviso non è superiore a 50.000 euro, il ricorso produce anche gli effetti 
di un reclamo e può contenere una proposta di mediazione (in tal modo, si avvia 
una fase amministrativa, della durata di 90 giorni, entro cui deve svolgersi e 
concludersi il procedimento finalizzato al riesame dell’atto impugnato e alla 
valutazione, da parte dell’amministrazione, dell’eventuale proposta di mediazione. 
Se non si raggiunge un accordo con l’ufficio, il giudizio prosegue dinanzi alla 
Commissione tributaria provinciale) 
. presentare istanza di accertamento con adesione all’ufficio che ha emesso l’atto. In 
questo modo è possibile dialogare in contraddittorio con l’amministrazione, 
fornendo tutti gli elementi utili alla rideterminazione del valore accertato. L’istanza 
di accertamento con adesione sospende il termine per la presentazione del ricorso 
per un periodo di 90 giorni. 
. presentare istanza di annullamento in autotutela all’ufficio che ha emesso l’atto. 
L’istanza non sospende i termini per la presentazione del ricorso. Pertanto, il 
contribuente può valutare di presentare l’istanza di accertamento con adesione o il 
ricorso qualora, prima dello scadere dei termini previsti per questi istituti, non sia 
pervenuta risposta favorevole all’istanza di annullamento in autotutela. 


Sono proprietario di un immobile acquistato con le agevolazioni “prima casa” e vorrei 
acquistarne un secondo. Posso richiedere le stesse agevolazioni anche sul secondo 
acquisto? 

Dal 1° gennaio 2016, chi ha già acquistato un’abitazione con i benefici “prima casa” 
può acquistare, sia a titolo oneroso sia gratuito (successione o donazione), un altro 
immobile abitativo e beneficiare, anche sul secondo acquisto, dell’agevolazione, a 
condizione, però, che la casa già posseduta sia venduta entro un anno dal nuovo 
acquisto. Nell’atto di trasferimento del secondo immobile (compravendita, donazione, 
successione) deve risultare l’impegno a vendere l’immobile già posseduto entro un 
anno. 

Ho la dimora, ma non la residenza, nel Comune in cui intendo acquistare casa. Posso 
usufruire ugualmente delle agevolazioni “prima casa” senza dover trasferire la 
residenza? 

No. Infatti, la legge prevede che per beneficiare delle agevolazioni “prima casa” 
l’immobile che si acquista deve trovarsi nel Comune in cui l’acquirente ha stabilito o 
stabilirà, entro 18 mesi dall’acquisto, la propria residenza. 


Se concedo in locazione l’abitazione che ho acquistato con le agevolazioni “prima 
casa”, perdo i benefici? 

No, la locazione non implica la decadenza dai benefici in quanto non si verifica la 
perdita del possesso dell’immobile. 

Posso usufruire delle imposte agevolate sull’acquisto di una casa che si trova nello 
stesso Comune in cui già possiedo la nuda proprietà su un’altra abitazione? 

Sì. Infatti, al ricorrere di tutte le altre condizioni previste dalla legge, l’agevolazione 
“prima casa” spetta anche nel caso in cui l’acquirente sia titolare della sola nuda 
proprietà su un’abitazione situata nello stesso Comune in cui si trova l’immobile che si 
intende acquistare con i benefici. Il nudo proprietario, infatti, non ha il possesso 
dell’immobile, che fa capo all’usufruttuario. L’agevolazione spetta purché la nuda 
proprietà non sia stata acquistata usufruendo delle agevolazioni “prima casa”. Infine, 
si ha sempre diritto all’agevolazione nel caso in cui si proceda alla ricongiunzione della 
proprietà (titolare del diritto di usufrutto che acquista la nuda proprietà o viceversa). 

Se acquisto due appartamenti contigui posso beneficiare delle agevolazioni “prima 
casa”? 

Nel caso di acquisto di unità immobiliari contigue, l’agevolazione spetta se l’abitazione 
risultante presenta, dopo la fusione degli immobili, le caratteristiche catastali indicate 
dalla normativa di favore e in presenza di tutte le altre condizioni previste. Si ha diritto 
all’agevolazione sia nel caso di acquisto contemporaneo delle unità immobiliari 
contigue sia nel caso in cui venga acquistata un’unità immobiliare confinante alla casa 
già posseduta, allo scopo di creare un’unica unità abitativa. Inoltre, il beneficio spetta 
a prescindere dalla circostanza che l’immobile già posseduto sia stato acquistato con le 
agevolazioni “prima casa” o senza averne usufruito. 

Si può beneficiare delle agevolazioni “prima casa” quando si è titolari in comunione, 
con persone diverse dal coniuge, di un’altra abitazione? 

Sì, a condizione che l’abitazione di cui si è comproprietari non sia stata acquistata con i 
benefici “prima casa”. L’agevolazione spetta anche se l’abitazione già posseduta si 
trova nello stesso Comune in cui si vuole effettuare il nuovo acquisto. 

Quali controlli effettua l’Agenzia sulle compravendite effettuate con l’agevolazione 
“prima casa”? 

Gli uffici dell’Agenzia delle entrate controllano gli atti per i quali è stata richiesta 
l’applicazione dei benefici “prima casa” per verificare la presenza di tutti i requisiti e il 
rispetto delle condizioni previste dalla legge. Per effettuare questo controllo, gli uffici 
devono rispettare precise scadenze. In particolare, la verifica va fatta, entro i seguenti 
termini: 

. tre anni dalla data di registrazione dell’atto 
. tre anni dalla scadenza dei 18 mesi a disposizione dell’acquirente per il 
trasferimento della residenza nel Comune dove si trova l’immobile 



. tre anni dalla scadenza dei 12 mesi a disposizione del contribuente per acquistare 
un nuovo immobile, nel caso di cessione prima dei 5 anni della casa in precedenza 
comprata con i benefici 
. tre anni dalla scadenza dei 12 mesi a disposizione del contribuente per vendere la 
casa preposseduta, nel caso di riacquisto di altra casa di abitazione usufruendo 
delle agevolazioni prima casa. 


In mancanza dei requisiti, gli uffici revocano l’agevolazione, recuperando le imposte 
dovute nella misura ordinaria e applicando la sanzione del 30% sulla differenza. 

Ho ricevuto un avviso di revoca delle agevolazioni “prima casa”. Posso rateizzare 
l’importo dovuto? 

Sì, l’avviso di revoca delle agevolazioni è rateizzabile. L’importo dovuto può essere 
versato in un massimo di 8 rate trimestrali di pari importo o, se la maggiore imposta 
dovuta è superiore a 50.000 euro, in un massimo di 16 rate trimestrali. 

In entrambi i casi, il versamento della prima o unica rata deve essere effettuato entro 
il termine previsto per la presentazione del ricorso (60 giorni dalla notifica dell’avviso). 
Le rate successive alla prima, invece, devono essere versate entro l’ultimo giorno di 
ciascun trimestre. 

Considerata l’importanza di versare le rate in maniera corretta, sia per quanto riguarda 
l’importo sia per quanto concerne le scadenze, è consigliabile contattare l’ufficio che ha 
emanato l’avviso per la predisposizione del piano di rateazione. 

Sto acquistando una casa che sarà intestata a me, che ho 34 anni e Isee inferiore a 
40.000 euro, e ad altra persona over 36. Posso usufruire delle agevolazioni under 36, 
almeno per la mia quota? 

Quando due persone acquistano un immobile a uso abitativo, ma solo uno degli 
acquirenti ha i requisiti per richiedere le agevolazioni “prima casa under 36” (decreto 
legge n. 73/2021 - articolo 64), l’Agenzia delle entrate ha chiarito che la persona 
avente diritto potrà beneficiare delle agevolazioni per la quota di sua spettanza 
(circolare n. 12/2021). Pertanto, usufruirà dell’esenzione dal pagamento delle imposte 
di registro, ipotecaria e catastale e, se l’acquisto è soggetto a Iva, anche del credito 
d’imposta pro quota. 

Per quanto riguarda, invece, l’altra persona (over 36): 

. se ha diritto, comunque, solo all’agevolazione “prima casa”, beneficerà degli effetti 
della relativa disciplina, pagando sulla sua quota l’imposta di registro agevolata 
(2% sul valore dell’immobile, con un importo minimo di 1.000 euro) e le imposte 
ipotecaria e catastale nella misura fissa di 50 euro ciascuna. Se l’acquisto è 
soggetto a Iva, invece, saranno dovute l’Iva agevolata al 4% e le imposte di 
registro, catastale e ipotecaria nella misura fissa di 200 euro ciascuna 
. se non ha diritto ad alcuna agevolazione, sulla sua quota pagherà le imposte in 
misura ordinaria (imposta di registro del 9%, con un importo minimo di 1.000 



euro, e imposte ipotecarie e catastali nella misura di 50 euro ciascuna; se 
l’acquisto è soggetto a Iva, invece, saranno dovute l’Iva ordinaria al 10% e le 
imposte di registro, catastale e ipotecaria nella misura fissa di 200 euro ciascuna). 


Fino a quando sono sospesi, a causa del Covid-19, i termini relativi agli adempimenti 
previsti dalla legge per non perdere le agevolazioni “prima casa” o per avere il credito 
d’imposta per il riacquisto della nuova abitazione? 

Per evitare la decadenza dai benefici “prima casa”, l’art. 24 del decreto legge n. 
23/2020 ha sospeso dal 23 febbraio al 31 dicembre 2020 i termini entro i quali 
effettuare gli adempimenti necessari per mantenere le agevolazioni o per usufruire del 
credito d’imposta per il riacquisto della prima casa. 

È stato sospeso, per esempio, il termine dei 18 mesi dall’acquisto della prima casa 
entro il quale il contribuente deve trasferire la residenza nel Comune in cui si trova 
l’abitazione. Così come è stato sospeso il termine di dodici mesi entro cui il 
contribuente che ha acquistato l’immobile da destinare a propria abitazione principale 
con le agevolazioni fiscali deve procedere alla vendita della casa posseduta. 

Considerato il perdurare della situazione emergenziale determinata dal Covid-19, il 
decreto “Milleproroghe” (decreto legge n. 183/2020, articolo 3, comma 11-quinquies) 
ha sospeso questi termini per altri dodici mesi e, precisamente, fino al 31 dicembre 
2021. 

Pertanto, i termini entro i quali bisogna porre in essere gli adempimenti necessari per 
non perdere le agevolazioni prima casa riprenderanno a decorrere dal 1° gennaio 
2022. 

Compirò 36 anni a marzo 2022. Entro quale data dovrò stipulare l’atto di acquisto 
della prima casa per avere diritto alle agevolazioni per gli under 36. Posso farlo entro il 
mese di febbraio 2022? 

Le agevolazioni in materia di imposte indirette in favore di giovani acquirenti di una 
prima casa di abitazione sono state introdotte dall’articolo 64 del decreto legge n. 
73/2021 e si applicano agli atti stipulati nel periodo compreso tra il 26 maggio 2021 
(data di entrata in vigore del decreto legge) e il 31 dicembre 2022. La legge di bilancio 
2022, infatti, ha prorogato di ulteriori sei mesi il termine originario del 30 giugno 2022 
previsto dal decreto “Sostegni bis”. 

I requisiti soggettivi per poter usufruire dei benefici fiscali sono due: 

. non aver ancora compiuto l’età di 36 anni nell’anno in cui viene stipulato l’atto 
. avere un ISEE (valore dell’Indicatore della Situazione Economica Equivalente) non 
superiore a 40.000 euro annui. 


Pertanto, il giovane acquirente potrà usufruire delle agevolazioni, al ricorrere degli altri 
requisiti previsti dalla norma, se stipulerà un atto di acquisto di un immobile a uso 
abitativo entro il 31 dicembre 2021. 

Al contrario, non potrà richiederle se l’atto sarà rogitato nel 2022, cioè nello stesso 
anno solare nel quale compirà 36 anni di età. 


7. PER SAPERNE DI PIÙ: NORMATIVA E PRASSI 

NORMATIVA 

Dpr n. 633/1972 (Istituzione e disciplina dell'imposta sul valore aggiunto) – art. 10, 
comma 1, n. 8-bis – n. 21 e 26 Tabella A, parte II 

Dpr n. 131/1986 (Testo unico delle disposizioni concernenti l'imposta di registro) – art. 
1, Tariffa parte I, nota II bis 

Legge n. 342/2000 (Misure in materia fiscale) – Modifiche al regime di agevolazione 
fiscale per l'accesso alla “prima casa” a favore del personale delle Forze armate e delle 
Forze di polizia – art. 66, comma 1 

Legge n. 266/2005 (Legge finanziaria 2006) - art. 1, commi 497 e 498 

Decreto legge n. 223/2006 (Disposizioni urgenti per il rilancio economico e sociale, per 
il contenimento e la razionalizzazione della spesa pubblica, nonché interventi in 
materia di entrate e di contrasto all'evasione fiscale) – art. 35, commi 21 e seguenti 

Decreto legislativo n. 23/2011 (Disposizioni in materia di federalismo fiscale 
municipale) – art. 10 

Legge n. 208/2015 (Legge di stabilità 2016) - art. 1, comma 55 

Decreto legge n. 23/2020 – art. 24 (Termini agevolazioni prima casa: sospensione 
dal 23 febbraio 2020 al 31 dicembre 2020) 

Decreto legge n. 183/2020 – articolo 3, comma 11-quinquies (Ulteriore 
sospensione dei termini per le agevolazioni prima casa fino al 31 dicembre 2021) 

Decreto legge n. 73/2021 - articolo 64 - commi da 6 a 10 (Misure in favore 
dell’acquisto della casa di abitazione e in materia di prevenzione e contrasto al disagio 
giovanile) 

Legge n. 234/2021 (Legge di bilancio 2022) - art. 1, comma 151 (proroga 
dell’agevolazione al 31 dicembre 2022) 

CIRCOLARI DELL’AGENZIA DELLE ENTRATE 

n. 19 del 1° marzo 2001 (Beneficio del credito d'imposta per i trasferimenti immobiliari 
"prima casa" e disciplina dell'agevolazione "prima casa" ai fini delle imposte indirette) 

n. 48 del 7 giugno 2002 (Videoconferenza del 14 maggio 2002. Risposte ai quesiti in 
materia di compilazione delle dichiarazioni Unico 2002) - Credito d’imposta per il 
riacquisto della “prima casa” (paragrafo 1.4) 


n. 38 del 12 agosto 2005 (Agevolazioni fiscali per l’acquisto della c.d. “prima casa”) 

n. 31 del 7 giugno 2010 (Agevolazioni “prima casa” – chiarimenti) 

n. 2/T del 9 luglio 2010 (Conformità catastale delle unità immobiliari urbane e verifica 
della corrispondenza tra titolari iscritti in catasto e risultanze dei registri immobiliari) 

n. 27 del 21 giugno 2012 (Risposte a quesiti in materia di imposta di registro) – 
Trasferimento, nell’ambito degli accordi di separazione o divorzio, dell’immobile 
acquistato fruendo delle agevolazioni “prima casa” anteriormente al decorso del 
quinquennio (paragrafo 2.2) 

n. 18 del 29 maggio 2013 (La tassazione degli atti notarili) 

n. 22 del 28 giugno 2013 (Regime IVA cessioni e locazioni di fabbricati) 

n. 2 del 21 febbraio 2014 (Modifiche alla tassazione applicabile, ai fini dell’imposta di 
registro, ipotecaria e catastale, agli atti di trasferimento o di costituzione a titolo 
oneroso di diritti reali immobiliari) – Agevolazioni “prima casa” (paragrafo 1.3) 

n. 17 del 24 aprile 2015 (Questioni interpretative in materia di IRPEF prospettate dal 
Coordinamento Nazionale dei Centri di Assistenza Fiscale e da altri soggetti) – Credito 
d’imposta riacquisto “prima casa” (paragrafo 4.9) 

n. 12 dell’8 aprile 2016 (Chiarimenti interpretativi relativi a quesiti posti in occasione 
di eventi in videoconferenza organizzati dalla stampa specializzata) – Agevolazioni 
“prima casa” (paragrafo 2) 

n. 27 del 13 giugno 2016 (Chiarimenti interpretativi relativi a quesiti posti dalla 
stampa specializzata in occasione del convegno Il Sole 24ore per i 130anni del 
Catasto) – Agevolazioni “prima casa” (paragrafo 3.3) 

n. 3 del 24 marzo 2017 (Modalità di consultazione delle banche dati ipotecaria e 
catastale e tipologie di documenti consultabili) 

n. 19 dell’8 luglio 2020 (paragrafo “Credito d'imposta per il riacquisto della prima 
casa”) 

n. 12 del 14 ottobre 2021 (Agevolazioni fiscali per l’acquisto della casa di abitazione da 
parte di giovani) 

RISOLUZIONI DELL’AGENZIA DELLE ENTRATE 

n. 192 del 6 ottobre 2003 (Imposta di registro – Decadenza dall’agevolazione c.d. 
“prima casa” per trasferimento nel quinquennio) 

n. 66 del 3 maggio 2004 (Decadenza dall’agevolazione c.d. “prima casa”) 

n. 70 dell’11 maggio 2004 (Dichiarazioni da rendere per fruire del credito di imposta) 


n. 25 del 25 febbraio 2005 (Imposta di registro - Ampliamento della c.d. “prima casa” 
- Agevolazioni) 

n. 87 dell’11 luglio 2005 (Beneficio del credito d’imposta) 

n. 31/E del 16 febbraio 2006 (Agevolazioni c.d. “prima casa” – Rivendita di una quota 
parte dell’immobile unitamente al box – Decadenza) 

n. 121 del 1° giugno 2007 (Prezzo-valore) 

n. 213 dell’8 agosto 2007 (Cessione nuda proprietà - Agevolazioni “prima casa” – 
Decadenza) 

n. 320 del 9 novembre 2007 (Applicazione del sistema del cd. ‘prezzo-valore’ ad una 
permuta immobiliare) 

n. 30 del 1° febbraio 2008 (Agevolazione “prima casa” – Credito d’imposta – 
Pertinenza) 

n. 140 del 10 aprile 2008 (Condizioni per godere dell'agevolazione “prima casa” - 
Mancato stabilimento della residenza per causa di forza maggiore) 

n. 149 dell’11 aprile 2008 (Applicazione del sistema del "prezzo valore" alla cessione di 
un fabbricato ad uso abitativo e relative pertinenze - Nozione di pertinenza ai fini 
tributari) 

n. 370 del 3 ottobre 2008 (Agevolazione “prima casa” - Atto integrativo - Omessa 
richiesta delle agevolazioni fiscali nella domanda di partecipazione ad un’asta 
immobiliare) 

n. 67 del 17 marzo 2009 (Cooperative edilizie - Assegnazione di alloggi ai soci - 
Decadenza agevolazioni “prima casa” - Termine quinquennale di inalienabilità 
dell'alloggio: decorrenza) 

n. 142 del 4 giugno 2009 (Acquisto di alloggio contiguo – Agevolazioni “prima casa”) 

n. 145 del 9 giugno 2009 (Base imponibile delle imposte di registro, ipotecarie e 
catastali - Opzione per il prezzo valore: ammissibilità dell'atto integrativo) 

n. 176 del 9 luglio 2009 (Applicazione del "prezzo valore" - Criteri di determinazione 
della base imponibile) 

n. 86 del 20 agosto 2010 (Agevolazioni “prima casa”) 

n. 105 31 ottobre 2011 (Agevolazioni "prima casa" - Revoca dell'agevolazione) 

n. 25 del 20 marzo 2012 (Applicabilità dell’agevolazione “prima casa” ai trasferimenti 
immobiliari derivanti da sentenza dichiarativa di usucapione) 

n. 112 del 27 dicembre 2012 (Alienazione dell'immobile, acquistato con l'agevolazione 
"prima casa", prima del quinquennio e mancato riacquisto entro l'anno) 


n. 95 del 3 novembre 2014 (Prezzo-valore) 

n. 49 dell’11 maggio 2015 (Permanenza dell’agevolazione “prima casa” in caso di 
vendita infraquinquennale e riacquisto nell’anno anche a titolo gratuito) 

n. 13 del 26 gennaio 2017 (Permanenza dell'agevolazione "prima casa" in caso di 
vendita infraquinquennale e costruzione entro un anno su terreno già di proprietà di un 
immobile da adibire ad abitazione principale) 

n. 53 del 27 aprile 2017 (Requisiti per accedere alle agevolazioni prima casa) 

n. 80 del 9 settembre 2019 (Cessione immobile prima dei cinque anni dall’acquisto, 
per clausole contenute in un accordo consensuale di separazione omologato: non si 
decade dai benefici prima casa) 

n. 38 del 28 maggio 2021 (Acquisto immobile a seguito di provvedimento giudiziale – 
richiesta agevolazione “prima casa” e determinazione della base imponibile mediante il 
sistema del “prezzo-valore”) 

n. 62 del 27 ottobre 2021 (Istituzione del codice tributo per l’utilizzo in 
compensazione, tramite modello F24, del credito d’imposta, in favore degli acquirenti 
di “prime case” di abitazione che non hanno compiuto trentasei anni di età) 

I documenti di normativa e di prassi indicati sono reperibili attraverso il servizio curato dal 
CERDEF (Centro di Ricerche e Documentazione Economica e Finanziaria), presente sul sito 
del Dipartimento delle Finanze 


